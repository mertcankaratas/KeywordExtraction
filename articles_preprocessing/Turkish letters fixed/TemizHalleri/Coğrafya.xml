<?xml version="1.0" encoding="UTF-8"?>
<data>
<makale>
<Etiket>Coğrafya</Etiket>
<Başlık>KUŞ CENNETİ MİLLİ PARKI’NDA PARK YÖNETİMİ-YÖRE HALKI İLİŞKİSİ</Başlık>
<Özetçe>Bu çalışmanın amacı Kuş Cenneti Milli Parkı’nda park yönetimi ve yöre halkı arasındaki ilişkiyi tarihi bir perspektif ile incelemektir. Kuş Cenneti Milli Parkı ve diğer milli parkların ayrıntılı yazılı tarihi bulunmadığı ve milli parklarla ilgili çalışmalarda farklı perspektifler kullanıldığı için, bu çalışma tamamen saha çalışmasına ve Milli Parklar arşivlerinden elde edilen belgelere dayandırılmıştır. Çalışmada kullanılan data çoğunlukla Kuş Cenneti Milli Parkı ve Eski Sığırcı Köyü’nde 1999 yaz ve sonbaharında elde edildi. Milli Park Arşivleri ise Kuş Cenneti Milli Parkında ve Bandırma Kuş Cenneti Mühendisliğinde incelendi. Milli Park tarihinin bazı ayrıntıları sadece Eski ve Yeni Sığırcı Köyleri halkının sözlü tarihinden elde edilebilmiştir. Araştırma sonuçları göstermiştir ki; başlangıçtaki heyecan ve ortak çalışmaya rağmen, özellikle KOSSWİG ayrıldıktan sonra, zamanla milli park yönetimi ve yöre halkı arasında önemli problemler ortaya çıkmış ve bu problemler uygun zeminlerde konuşulup çözülmediği için park ile halk arasında kronik bir rahatsızlık haline gelmiştir. Manyas Gölü gibi çok değerli bir sulakalanın ve Kuş Cenneti Milli Parkı’nın etkili bir şekilde korunması için, park ile halk arasında süregelen bu problemlerin giderilmesi, yöre halkının 1960’larda olduğu gibi parka yeniden sahip çıkması ve kendisini onun bir parçası olarak görmesi sağlanmalıdır. Bunun yolu, dünyada milli park anlayışında son 15-20 yıldır yaşanan ve temelde yerel kaynak kullanıcılarının haklarını tanıyan ve planlamada onları da karar verme sürecine katmayı amaçlayan yeni milli parkçılık anlayışını uygulamaya çalışmaktır. Katılımcı Doğal Kaynak Yönetimi Modeli olarak adlandırılan bu yeni yaklaşım koruma faaliyetlerinin çıkış noktası olmalıdır. Aksine koruma çalışmalarından başarılı sonuçlar almak mümkün değildir.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>MUĞLA ÜNİVERSİTESİ EĞİTİM FAKÜLTESİNDE COĞRAFYA ÖĞRETİMİNDE İNCELEME GEZİLERİ</Başlık>
<Özetçe>İnceleme gezileri, coğrafya öğretiminde kullanılması gereken önemli bir tekniktir. Çünkü, coğrafya konularının laboratuarı olan arazide geziler yapılmadan gerçekleştirilen öğretimle öğrenciye verilen bilgiler, ezberden öteye gidememekte ve kalıcı olmadığı için zamanla unutulmaktadır. Bu nedenle, coğrafya öğretiminde gezi-gözlem yöntemi uygulamalarına da yer verilmesi, hem coğrafî bilgilerin akılda sürekli kalacak şekilde öğrenilmesi hem de ülkemizde coğrafya öğretiminin daha sevimli hale getirilmesi açısından büyük önem taşımaktadır. Sınıf ortamında teorik olarak işlenen konuların pekiştirilerek daha kalıcı hale getirilmesini sağlamak amacıyla, Fakültemizdeki coğrafya öğretiminde gezi-gözlem yöntemi uygulamalarına ağırlıklı olarak yer verilmektedir. Bu amaçla, 2001-2002 eğitim-öğretim yılında; 6’sı kısa mesafeli inceleme gezisi, 1’i de uzun mesafeli inceme gezisi olmak üzere toplam 7 inceleme gezisi yapılmıştır. Bu gezilere, toplam 274 öğrenci katılmıştır.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>TÜRKİYE’DE HAVA KİRLİLİĞİ SORUNUNUN COĞRAFİ BÖLGELERE GÖRE DAĞILIMI</Başlık>
<Özetçe>Bilindiği gibi hava kirleticileri çok çeşitli gazlardan oluşabildikleri gibi, partiküler (parçacık) madde şeklinde de görülebilmektedirler. Ancak, Türkiye şehirlerindeki hava kirliliği belirlenirken, bu kirleticilerden yalnızca kükürt dioksit ( SO2 ) ve duman şeklindeki partiküler madde verilerine ulaşılabildiğinden, değerlendirme de bu kriterlere göre yapılmıştır.

Hava kirliliğinin başta insan sağlığı olmak üzere diğer bütün canlılar, iklim olayları ve bir çok madde üzerinde olumsuz etkiler yarattığı bilinmektedir. Ayrıca herhangi bir ekosistemdeki kirlilik dolaşım yoluyla diğer ekosistemlere de geçtiğinden, atmosferi kirli olan  bir şehrin aynı zamanda suyu ve toprağı da kirlenebilmektedir. 1960'lı yıllarda dünyanın gelişmiş ülkelerinde çözümlenmiş olan, şehirlerin hava kirliliği, Türkiye şehirlerinde artarak  devam etmiştir. Türkiye şehirlerindeki hava kirliliğini bir çok faktör etkilemekle birlikte, özellikle plansız ve hızlı şehirleşme hareketleri, endüstride yanlış yer seçimi, her türlü atık madde ve bacalardan çıkan kirleticiler, şehirlerin ve endüstri kuruluşlarının konumlandıkları yerlerin fiziki coğrafya şartları (özellikle yer yüzü şekilleri ve iklim şartları) gibi etkenler birinci derecede belirleyici durumdadırlar. Bu bakımdan fiziki çevre şartlarını dikkate almaksızın, hava kirliliğini önleyici tedbirler almanın yetersiz kalacağının bilinmesi gerekir.

1990 -2000 yılları arasındaki verilerin esas alındığı bu çalışmada, Türkiye şehirlerinin bir çoğunda hala hava kirliliğinin devam ettiği saptanmıştır. Atmosfer kirleticilerinin ise, daha çok evsel ısınma, endüstriyel ve trafik kökenli oldukları anlaşılmaktadır. Kirleticilerin önem dereceleri de şehirlerin özelliklerine bağlı olarak, birinden diğerine değişebilmektedir.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ŞAVŞAT VE ÇEVRESİNDE TİPİK BİR EV EKLENTİSİ; MEREK</Başlık>
<Özetçe>Bu çalışmada, Doğu Karadeniz Bölümü’nde yer alan, Artvin iline bağlı Şavşat ilçesinde, bir ev eklentisi olan merek konu edilmiştir.

Yörede, içerisine ot ve saman gibi hayvan yemleri konulan ve çoğunlukla ahşap malzemeden yapılmış ev eklentisine merek denir. Gerçekten de mereklerin yapımında neredeyse yüzde yüze varan oranda ahşap malzeme kullanılmıştır.

Merekler daha çok hayvancılık faaliyetine bağlı olarak ortaya çıkmıştır. Genelde iki katlı ve evden ayrı olarak inşa edilirler. İçerisine çoğunlukla ot konulduğu için, yörede hemen her otlak (çayır) alanının yanı başında bir ya da birkaç merek bulunur. Bu durum, bazı mereklerin evlerden yüzlerce metre uzakta yer almasına da neden olmuştur.

Diğer taraftan, mereklerin yapımında çoğunlukla ahşap malzeme kullanılması, yöredeki ormanların, özellikle geçmiş dönemlerde, tahribatında önemli etkenlerden biri olmuştur.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ÇANAKKALE ŞEHRİNDE YER SEÇİMİNİN JEOMORFOLOJİK AÇIDAN DEĞERLENDİRİLMESİ</Başlık>
<Özetçe>Bu çalışmada, Türkiye’nin kuzeybatısında yer alan Çanakkale şehrinin yayılış sahası ile jeomorfolojik kriterler arasındaki ilişki özetlenmeye çalışılmıştır. Çalışmanın amacı, hem sahadaki jeomorfolojik özelliklere dikkat çekmek, hem de Çanakkale şehrinin gelecekteki gelişimi ile ilgili düşünce ve önerilerde bulunmaktır. Çanakkale şehrinin gelişiminde pek çok jeolojik ve jeomorfolojik gerçeğin göz ardı edildiği görülmektedir. Bu yüzden şehrin gelecekteki genişleme sahalarının belirlenmesinde bu kriterlerin dikkate alınması gerekmektedir.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AKDAĞ’IN (TOKAT) DOĞAL ORTAM ÖZELLİKLERİ VE TURİZM POTANSİYELİ</Başlık>
<Özetçe>Akdağ (1916 m), Orta Karadeniz Bölümü’nün en önemli dağlarından biridir. Bu dağ bütünüyle Tokat ili sınırları içerisinde yer almakta ve kuzeydoğu etekleri Tokat şehir merkezine doğru uzanmaktadır. Batısındaki Deveci Dağlarından Silisözü yarma vadisiyle ayrılan Akdağ, doğu-batı yönünde yaklaşık 40 km devam etmekte ve Tokat-Sivas karayolunun geçtiği Behzat Deresi vadisinde son bulmaktadır. Akdağ, kuzeyden Kazova (600 m), güneyden ise Artova-Kabatepe depresyonları (1100 m) ile çevrilidir.

Akdağ’da ana kayayı çoğunlukla Paleozoik yaşlı kayaçlar oluşturur. Bunların içerisinde mermer ve kireçtaşları da önemli yayılış gösterirler. “Akdağ” ismi de muhtemelen bu açık renkli kayaçlara atfen verilmiştir. Akdağ’ın iklimi çevresindeki ovalardan belirgin şekilde ayrılır. Dağın üst kısımlarında kışlar daha soğuk, uzun ve kar yağışlı; yazlar ise ılık, kısa ve az yağışlı geçer. Dağın özellikle kuzey yamaçlarında meşe, kayın ve sarıçam gibi ağaç türleri yaygındır. Buna karşılık 1800 m’lerden itibaren Alpin türlerden sürünücü ardıçlar manzaraya hakim olmaktadır.

Uygun iklim koşulları, lapya, dolin ve mağara gibi karstik şekilleri, karstik kaynakları ve yayla yerleşmeleri ile Akdağ önemli turistik çekiciliklere sahiptir. Ayrıca, kuzey yamaçlarındaki ormanlık alanlar, yakın çevredeki şehir merkezlerine hizmet vermek üzere rekreaktif amaçlı düzenlenebilir. Akdağ, kır yürüyüş güzergâhları, sportif amaçlı kamp yerleri ve uygun yamaç paraşütü alanlarına da sahiptir. Bütün bu potansiyelleri bilimsel verilere dayalı ayrıntılı bir plânlama ile harekete geçirilebilirse, Akdağ yöre ve ülke turizmine önemli katkılar sağlayabilir</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>VAN KENTİNDE GÖZLENEN BAZI ÇEVRE SORUNLARI VE ALINMASI GEREKEN ÖNLEMLER</Başlık>
<Özetçe>Doğu Anadolu Bölgesi’nin en eski ve en önemli kentlerinden birisi olan Van, özellikle 1980’den sonra kırsal alanlardan yapılan göçlere bağlı olarak hızla büyümektedir. Hızlı nüfus artışına paralel olarak Kentin imara açılmayan tarım alanlarına doğru plansız ve gelişigüzel bir şekilde genişlemesi, pek çok çevresel sorunu da beraberinde getirmiştir. Kentsel yaşamı ve halk sağlığını olumsuz yönde etkileyen bu sorunlar, çoğunlukla alt yapı eksiklikleri, göl seviye değişimi, planlama hatası ve yanlış arazi kullanımı ile ilgilidir.

Kent içinde selleşme ve su birikintilerine yol açan kar ve yağmur sularını yer altından kent dışına tahliye edecek kolektörler bulunmamaktadır. Kanalizasyon ağı ise yetersizdir. Günümüzde, kentteki konutların yaklaşık %25’i atık sularını fosseptiklere, derelere veya sulama kanallarına boşaltmaktadır. Atık su arıtma tesisinde çıkan sularla birlikte dere ve kanallardan göle boşalan bu kirli sular, gölde kirliliğe neden olmaktadır. Son yıllarda (1993 sonrası), göl seviye değişimine bağlı olarak da kentin kıyısında yüzlerce konut ve binlerce meyve ağacının yanı sıra kanalizasyon şebekesi, atık su arıtma tesisi, feribot iskelesi ve yollar büyük zarar görmüştür. Ayrıca kentte katı atıkların toplanma ve bertaraf edilmesinde çeşitli güçlüklerle karşılaşılmaktadır.

Bu çalışmada, kentteki söz konusu sorunların boyutu, nedenleri ve alınması gereken önlemlerin belirlenmesine çalışılmıştır.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AĞRI DAĞI VE TURİSTİK ÖNEMİ</Başlık>
<Özetçe>Ülkemizin doğu ucunda dört ülkenin sınırlarının bulunduğu kavşak bir noktada yer alan Ağrı dağı’nın yükseltisi, 5137 m. olup, farklı kaynaklarda 5165 m., 5123 m., 5122 m., ve 5112 m. gibi rakamlardan söz edilir.

Yüzyıllar boyunca erişilmez diye tanımlanan Ağrı Dağı’na ilk tırmanış, 29 ekim 1829 yılında Alman jeolog Prof. Parrot  ve ekibi tarafından gerçekleştirilmiştir.

Turistik potansiyeli yüksek bir  dağ olan Ağrı Dağı’nın turizme kazandırılması yönünde Iğdır Valiliği büyük çaba harcamaktadır. Bu çalışmaların birisi de “ Iğdır Ağrı Dağı Nuh’un Gemisi Festivali “ dir.

Ağrı Dağı’nın turistik potansiyellerini başlıca  üç gruba ayırmak mümkündür. Bunlar; Yaz ve Kış turizmi ile Dini turizm potansiyelleridir.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ANAMUR’DA MUZ TARIMININ COĞRAFİ ESASLARI</Başlık>
<Özetçe>Anavatanı Güneydoğu Asya ülkeleri olan muz, çok eskiden beri dünyanın bir çok bölgesinde üretilmektedir.

Türkiye’deki muz üretimi ise, 1930’lu yıllardan sonra başlamıştır. Muz, Akdeniz bölgesinin çok sınırlı bir bölümünde ve beşeri müdahalelerle yetiştirilebilmektedir. Bu yetişme alanlarından biri de, Anamur’dur.

Toros dağlarının kuzey rüzgarlarına karşı korunaklı bir noktasında bulunduğundan, nispeten uygun sıcaklık şartlarına sahiptir. Bu nedenle, Türkiye’de muz tarımı denilince ilk akla gelen yerlerden birisi de Anamur’dur.

Anamur’daki muz üretimi her geçen yıl biraz daha artmaktadır. 1969 yılında sadece 1000 ton olan üretim, 2002 yılında 40.000 tona yaklaşmıştır. Ancak, üreticilerin bazı sorunları bulunmaktadır. Bu sorunların çözümlenmesi halinde, üretimin daha da artacağı tahmin edilmektedir.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>TUTAK İLÇESİNDE NÜFUS GELİŞİMİ</Başlık>
<Özetçe>Doğu Anadolu Bölgesi’nin Yukarı Murat-Van Bölümü sınırları içinde yer alan Tutak , idari olarak Ağrı iline bağlı bir ilçedir. Ağrı ilinin güneybatı kesiminde 1562 km² yüzölçümü ve toplam 34596 (2000) nüfusu ile Hamur ve Taşlıçay’dan sonra Ağrı’nın en küçük üçüncü ilçesidir. Osmanlı döneminde Bayazıt sancağına bağlı bir kaza olan Tutak, Cumhuriyet döneminde de ilçe olarak bu statüsünü korumuştur. Bu makalede Tutak ilçesinin Cumhuriyet öncesi dönemi ile Cumhuriyet dönemindeki (1927-2000) nüfus gelişimi incelenecektir. Bilindiği üzere toplumların varlıklarını sürdürebilmeleri, onların nüfus miktarına ve bu nüfusun sahip olduğu özelliklere bağlıdır.</Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ERZURUM LİSELERİNDE GÖREVLİ COĞRAFYA ÖĞRETMENLERİNİN KİMİ PROFİL ÖZELLİKLERİ VE BU OKULLARDA COĞRAFYA EĞİTİMİNE YÖNELİK TEKNOLOJİK DONANIM</Başlık>
<Özetçe>Bu çalışmada güdülen amaç, Erzurum Büyükşehir Belediyesi yönetim sınırları dahilindeki liselerde görev yapan coğrafya öğretmenlerinin, kimi profil özellikleri ile söz konusu okullardaki coğrafya eğitimine yönelik teknolojik donanım durumunu analiz etmektir. Bu amaçla, 16 lisede görev yapan toplam 26 coğrafya öğretmenine, 30 dolayında anket sorusu uygulanmış (02 Nisan 2003’de), bunlara verilen cevaplar analiz edilerek, kimi sonuçlara ulaşılmaya çalışılmıştır.

Bir yandan denek sayısının azlığı ve öbür yandan da araştırma alanının dar tutulması, ulaşılan sonuçların güvenilirlik ve geçerlilik sorununu ortaya çıkarabilir.

Bu güçlüğe karşın, yine de araştırma, en azından Erzurum il merkezi liselerindeki coğrafya eğitimi konusunda bize bir fikir verebilmektedir. Çünkü, saptanan olumluluk ve sorunların doğruluğu konusunda, her hangi bir kuşkumuz yoktur. Gerçekten de, uygulanan anket soruları açık uçlu sorular olup, arzu eden öğretmenlerin, kimliklerini açıklamamaları esnekliği kendilerine tanınmıştır.

Araştırmada ulaşılan sonuçlar, coğrafya öğretmenlerinin kişisel profillerini az-çok belirtmesi yanında; coğrafya eğitimi açısından liselerin teknolojik donanımı sorununa da, ışık tutmaktadır.</Özetçe>
<Anahtar>coğrafya Eğitimi, teknolojik donanım, öğretmen profili</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ÖĞRETMEN VE ÖĞRENCİ GÖRÜŞLERİNE GÖRE 9. SINIF COĞRAFYA DERSLERİNDE YARARLANILAN ARAÇ-GEREÇLER İLE MATERYAL VE ÖĞRETİM YÖNTEMLERİ</Başlık>
<Özetçe>Bu araştırmada, IX. sınıf coğrafya  öğretim programının eğitim-öğretim sürecinde yararlanılan araç-gereç, materyal ve yöntemler ile karşılaşılan sorunlar, öğretmen ve öğrenci görüşlerine göre ortaya konmaya çalışılmıştır. 490 coğrafya öğretmeni ve 1562 IX. sınıf öğrencisi örnekleme katılmış; veriler hazırlanan anket sorularıyla elde edilmiştir.  Elde edilen bulgulara göre, coğrafya eğitiminde ihtiyaç duyulan materyale kısmen ulaşılmakta, haritalar dışında yeterince araç-gereç ve materyal kullanılmamakta, ders kitapları öğrenci seviyelerine kısmen uygun bulunmakta ve en çok anlatım  yöntemi  tercih edilmektedir.</Özetçe>
<Anahtar>Öğretim programı, araç-gereç, materyal, yöntem</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>COĞRAFİ AÇIDAN TÜRKİYE’DE KIRSAL KALKINMA SORUNU</Başlık>
<Özetçe>Çalışmamızın konusu, cumhuriyetin ilk yıllarından beri belirli aralıklarla siyasi kadrolar tarafından geliştirilen veya bir devlet politikası olarak işlerlik kazanan kırsal kalkınmadır. Türkiye’nin coğrafî şartlarında kırsal kalkınmanın yapılabilirliği güç olduğu kadar gereklidir. Çalışmada kırsallık kavramı, kırsal kalkınma, Türkiye ve dünyada kırsal kalkınma çabaları, Türkiye’de kırsal kalkınma ile ilgili sorunlar ve çözüm önerileri üzerinde durulacaktır. Buna ilave olarak, yerel coğrafî değişkenlerin kırsal kalkınmadaki önemi vurgulanacaktır.</Özetçe>
<Anahtar>Kırsal Kalkınma, Politika, Coğrafi değişkenler, Coğrafi durum</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AFET YÖNETİMİNDE COĞRAFİ BİLGİ TEKNOLOJİLERİNİN ROLÜ</Başlık>
<Özetçe>Son yirmi yıl içerisinde yer bilimleri alanında bilgi ve teknoloji bakımından pek çok yeni teknoloji ve metot ortaya konulmuştur. Uzaktan Algılama (UA) ve Coğrafi Bilgi Sistemleri (CBS), çok hassas dengeleri ile birlikte yeryüzünün ve insan da dahil, onu meydana getiren tüm sistemlerin daha ayrıntılı, doğru ve pratik olarak ele alınmasında günümüzün en önemli vasıtalarından biri olmuşlardır. UA ve CBS’den günümüzde en fazla yararlanılan alanlardan birisi de doğal afetlerle ilgili çalışmalardır. Bu çalışmalar; deprem, sel, heyelan, yangın, volkanizma ve fırtına gibi doğal afetlere neden olan tabii olaylardır. CBS ve UA sadece bu doğal olayların lokasyonlarının belirlenmesi, gözlemlenmesi ve etkilerinin belirlenmesinde değil, bunun yanında afet öncesinde ve sonrasında yapılacak pek çok çalışmayı da kapsamaktadır. CBS teknolojilerinin afetlerle ilgili çalışmalarda etkin olarak kullanımı, öncelikle bunların hangi amaçla ve ne şekilde kullanılacaklarının tespit edilmesine bağlıdır. Bu bakımdan; bu teknolojilerin özelliklerine geçmeden önce etkin ve çağdaş anlamda bir afet yönetim sisteminin ve bileşenlerinin nasıl olması gerektiğinin açıklanması gerekmektedir. Bu çalışmada, öncelikle etkin bir afet yönetim sisteminin nasıl olması gerektiği ve sonrasında ise CBS teknolojilerinin bu alanda nasıl kullanılacağı konusu, ülkemiz ve diğer ülkelerden örneklerle anlatılmaya çalışılmıştır.</Özetçe>
<Anahtar>Coğrafi Bilgi Sistemleri (CBS), Uzaktan Algılama (UA), Afet Yönetimi, Türkiye</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>YENİAY VE ÇAMBURNU’NDA GELENEKSEL TEKNE İMALÂTI</Başlık>
<Özetçe>Yeniay ve Çamburnu’nda tekne imalâtı, yıllardır devam eden geleneksel bir faaliyet olarak önemini korumaktadır. Başlangıçta çevreden temin edilen ahşap malzeme kullanılırken, 1970’li yıllardan sonra üretimde sac levhalar kullanılmaya başlanmıştır. Günümüz koşullarına göre ilkel sayılabilecek şartlarda sürdürülen imalât, daha çok usta-çırak ilişkisine dayanmaktadır. Ancak usta işgücünün ortaya koyduğu kaliteli işçilik oldukça dikkat çekicidir.

 Sürmene ilçesi sınırları içerisindeki Yeniay ve Çamburnu kasabaları, Trabzon’a 47-48 km kadar uzaklıktadır. Yaklaşık 141 kişinin istihdam edildiği tersaneler sahasında, 7 tekne imalât atölyesi bulunmaktadır. Burada 7-80 m uzunluklarında 1000 dwt’a kadar teknelerin inşa, bakım ve onarımı yapılmaktadır. Zaman zaman yurtdışına pazarlama yapılsa da, teknik yetersizlikler nedeniyle, büyük çaplı talepler karşılanamamaktadır. Bu çalışmada Yeniay ve Çamburnu’ndaki tersanelerin başlıca özelliklerine değinilerek, yapımı plânlanan modern Yeniçam Tersane Projesi üzerinde de durulmuştur.</Özetçe>
<Anahtar>Tersane, Geleneksel, Tekne İmalâtı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>TRABZON’DA FIRTINALAR</Başlık>
<Özetçe>Günümüzde  Meteorolojide  geçerli   olan Bofor (Beaufort) ölçeğinde rüzgarlar hızlarına ve yeryüzü üzerindeki etkilerine göre 12  kuvvete  ayrılmıştır.  Bu ölçekte hızı 17.2-20.7 m/sec. olan 8 kuvvetindeki  rüzgarlar, “fırtına” olarak   nitelendirilirler.  Fırtına  niteliğine   ulaşan   rüzgarların   zaman   zaman   bir   sahada  beşeri  tesislerle,  doğal  ve  kültür    bitkileri    üzerinde yaptığı tahribatlar küçümsenmeyecek kadar fazladır.

 Bu çalışmamızda Doğu Karadeniz bölümünün en önemli  şehri olan ulaşım, sanayi,  ticaret   ve   turizm bakımından adeta odak noktasını teşkil eden   Trabzon’da yapılması öngörülen yatırımların  planlama  safhasında   mühendislik   açısından önem taşıyan  fırtına  niteliğindeki   rüzgarların  frekans,  hız  ve  yön  özellikleri incelenmiştir. Bu amaçla  Trabzon  Meteoroloji  Bölge  Müdürlüğünün  1960-1990  yılları arasındaki 31  yıllık gözlem verileri değerlendirilmiştir.

 Bu değerlendirme sonucunda Trabzon’da 31 yıllık sürede fırtınalı gün sayısının yılda ortalama 5 günü geçmediği, fırtınaların sürelerinin genellikle bir saatten fazla olduğu tespit edilmiştir. Yine fırtınaların maksimum hızlarının da 17.2-20.7 m/sec. arasında seyrettiği ve başta Kış mevsimi olmak üzere bütün mevsimlerde birinci derecede batı sektörlü, ikinci derecede ise kuzey sektörlü fırtınaların hakim olduğu sonucuna varılmıştır.</Özetçe>
<Anahtar>Rüzgar, hız frekansı, Bofor Ölçeği,Fırtına</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>LAPSEKİ İLÇESİ’NDE KÖY YERLEŞMELERİ</Başlık>
<Özetçe>Bu çalışma, Lapseki ilçesi köy yerleşmelerini yerleşme coğrafyası açısından ele almaktadır. Lapseki ilçesinde köy yerleşmeleri doğal çevre özelliklerinin yanında sosyo-ekonomik faktörlerin etkisiyle birtakım farklılıklar göstermektedir. Bu anlamda makalemizde Lapseki ilçesi köy yerleşmeleri; adlarına, kuruluş yerlerine, yükselti basamaklarına, yerleşme şekillerine, yüzölçüm büyüklüklerine, ormana göre konumlarına ve ekonomik faaliyet türlerine göre incelenmektedir.</Özetçe>
<Anahtar>Köy, Doğal Çevre, ekonomik faaliyet</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KAĞIZMAN (KARS) KAYATUZU TUZLASI</Başlık>
<Özetçe>Araştırmamıza konu olan Kağızman Tuzlası, bir kayatuzu tuzlasıdır. Söz konusu tuzla, Doğu Anadolu Bölgesi’nin Erzurum-Kars Bölümü’nde, Kars İli’nin Kağızman ilçesi sınırları içerisinde yer almaktadır. Tuzla ilçe merkezine 7 km uzaklıkta olup, denizden yüksekliği 1260 m’dir. İşletme ülkemizde üretim yapılan 6 kayatuzu işletmesinden biri olup, oda-topuk sistemiyle üretim yapılmaktadır.

                Tuzladan 2002 yılı itibariyle 6807 ton tuz pazarlanmıştır. Çıkarılan tuzun %92-96’sı NaCl’den oluşurken, ancak %2-6’lik kısmı suda erimeyen maddelerden oluşmaktadır.</Özetçe>
<Anahtar>Kayatuzu, Tuzla, Oda-topuk sistemi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KAĞIZMAN İLÇESİNDE MEYVECİLİK</Başlık>
<Özetçe>Kağızman İlçesi idari bakımdan Kars iline bağlı olup, ülkemizin Doğu Anadolu Bölgesinde yer almaktadır. Kış mevsiminin sert ve çok soğuk geçtiği bölgede meyvecilik ancak derin vadi tabanlarında yapılabilmektedir. Sahada yetiştirilen meyvelerin başlıcaları; kayısı, elma, armut, ceviz, kiraz ve duttan ibarettir. Ancak toplam meyve ağaçlarının yarısını kayısı oluşturmaktadır. Çünkü kayısının ekonomik getirisi yüksek olduğundan bu meyvenin bahçelerinin kurulması tercih edilmektedir.

                İlçede meyvecilik klasik usullerle yapılmakta olup, üreticiler teknik bilgilerden yoksundur. Üreticiler ziraat mühendislerinin denetimi ve kontrolünde üretim yaptıkları ve üretilen ürünler, kurulacak olan kooperatif aracılığı ile pazarlandığı  takdirde; yöre meyveciliği gerçek değerine ulaşacaktır.</Özetçe>
<Anahtar>Meyvecilik, Meyve ağaçları, pazarlama, kaysı ağacı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>REKREASYONEL AÇIDAN ULUKAYA ŞELALESİ VE KANYONU</Başlık>
<Özetçe>Çalışmamıza konu oluşturan Ulukaya şelalesi ve kanyonu, Ulus kasabasına (Bartın) 18 km uzaklıkta yer alır. İlginç  oluşumunun yanısıra, doğal ve beşeri çevre özellikleri ile birlikte, önemli bir turistik çekim alanı oluşturur. Ne var ki, ülkemizdeki pek çok şelale gibi bu potansiyel de yeterince değerlendirilmemiştir. Bir tanıtım yazısı niteliğinde olan bu çalışmada, bu doğa harikası ile ilgili tespit edilen bir takım sorunlara çözüm önerileri getirmek  amaçlanmıştır.</Özetçe>
<Anahtar>Ulukaya şelalesi, kanyon, rekreasyon</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KALE İÇİNDE BİR KÖY YERLEŞMESİ “TUNÇKAYA”</Başlık>
<Özetçe>Tunçkaya, Kars iline bağlı Kağızman ilçesinin bir köyüdür. Bu köy Kars Platosundan Aras vadisine açılan bir sırtın üzerinde kurulmuştur. Köyün çevresi 12-20 metre yüksekliğinde, doğal bir sur oluşturan bazalt kornişleriyle çevrelenmiştir. Köyün giriş çıkışı batı taraftaki kale kapısından yapılmaktadır. Tarihi bir yerleşme olan köyde; hakim ekonomik faaliyeti tarım ve hayvancılık oluşturmaktadır.</Özetçe>
<Anahtar>Köy, Aras vadisi, Ekonomik aktivite, Hayvancılık</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AFETLERE HAZIRLIK ÇALIŞMALARINDA GEÇİCİ İSKAN ALANLARININ BELİRLENMESİ</Başlık>
<Özetçe>Afetlerin meydana geldiği ülke ve bölgeler, tekrarlama olasılıklarına bağlı olarak afetlere hazırlık çalışmaları yapmaktadır. Bu çalışmalar bir çok planlama maddelerini içerir. Planların, ihtiyaca cevap vermesi ve kullanılabilir olması önemlidir. Planlama maddelerinden birisi ve en önemlisi, afet sonrasında afetten etkilenen insanların kaos ortamı atlatılıncaya kadar insanca yaşamalarının devamını sağlayacak olan geçici iskan alanlarının belirlenmesidir.

Geçici iskan alanlarının belirlenmesinde bir takım coğrafi parametrelere dikkat edilmelidir. Bu da geçici iskan alanının tanımının ve öneminin anlaşılmasıyla mümkündür. Bu amaçla çalışmada geçici iskanın anlamı, afet yönetimindeki önemi ve yer belirlemesinde büyük öneme sahip olan coğrafi parametreler üzerinde durulmuştur.</Özetçe>
<Anahtar>Afet, Geçici İskan alanı, Planlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ERZURUM’UN HAYVANCILIK POTANSİYELİ</Başlık>
<Özetçe>İl genelinde hayvansal üretimde verim düşüktür. Verimin artırılması, ekonomik anlamda çiftçiyi olumlu olarak etkileyecektir. Gelir artışına neden olacak verim artışı aynı zamanda çiftçinin köyden kente göç etmesine engel olacaktır.

Hayvansal gelirin artırılması, verimliliğin artırılmasının yanı sıra, değeri yüksek, pazarda avantajlı konumda olan ürünlerin üretimi ile mümkündür. Et, süt ve bal üretimi için oldukça iyi potansiyele sahip olan Erzurum’da hayvansal üretimin yapıldığı tesislerin sayı ve kapasitelerinin artırılması üretimi teşvik edecektir.</Özetçe>
<Anahtar>Büyükbaş hayvancılık, küçükbaş hayvancılık, su ürünleri, kümes hayvancılığı, arıcılık, hayvansal üretim, hayvancılık potansiyeli</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>TÜRK BİTKİSEL YAĞ SANAYİİ VE SORUNLARI</Başlık>
<Özetçe>Bu çalışma ülkemizde bitkisel yağ sanayiinin Cumhuriyetle birlikte gelişimini ele aldıktan sonra, sektörün bugün en önemli sorunlarından biri haline gelen hammadde temini koşullarını değerlendirmektedir. Ardından bitkisel yağ sanayiinde mevcut kapasite, üretim ve dış ticaret durumu üzerinde durulmaktadır. Son olarak da sektörün sorunları değişik açılardan ele alınarak, söz konusu sorunların çözümüne ilişkin çözüm önerileri getirilmektedir.</Özetçe>
<Anahtar>Ayçiçeği, çiğit, soya fasulyesi, bitkisel yağ sanayii, Türkiye</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>BÜYÜK GÖL (REŞADİYE-TOKAT)</Başlık>
<Özetçe>Büyük Göl, Orta Karadeniz Bölümü’nde, Tokat ilinin Reşadiye ilçesine bağlı Göllüköy sınırları içerisinde yer almaktadır. Göl, ilçe merkezinin 10 km doğusunda bulunmaktadır.

Büyük Göl’ün oluşumunda birden fazla faktör etkili olmuştur. Nitekim, göl aynı adlı senklinal içerisinde yer almaktadır. Yani, göl tektonik kökenli bir çukurlukta bulunmaktadır. Bu arada gölün oluşumunun yer altı su tablası ile de ilişkili olduğu düşünülmektedir.

Yüzölçümü 112 500 m2 olan göl, deniz seviyesinden 1045 m yükseltide bulunmaktadır. Göl yaklaşık dairevi olup, orta kesiminde çapı 430 m’dir. En derin yeri 7 m olup, suları tatlı olan gölde balık yaşamaktadır. Yaban ördeklerinin de mekanı olan göl, göçmen kuşlara durak yeri görevi de yapmaktadır. Gölün sığ kesimlerini kaplayan kamışlardan sadece yeşilken hayvan yemi olarak yararlanılmaktadır. Gölün etrafındaki az eğimli sahalar, doğal bitki örtüsü tahrip edilerek tarım alanı haline dönüştürülmüştür. Buna rağmen, başta doğusu olmak üzere, çevresi sarıçam ormanları ile kaplı bulunmaktadır.

Büyük Göl ve çevresi barındırdığı doğal güzellikleri ile bir turistik çekiciliğe de sahiptir.

Büyük Göl’de kirlilik henüz ciddi bir sorun oluşturmamaktadır. Fakat, göl alanı, yakın geçmişte yapılan müdahaleler sonucu daralmıştır. Nitekim 1961 yılında gölün güneybatı ucunda, daha güneydeki Sofuoğlu Mahallesi ve Muratkaya Mezraası’na ait tarım alanlarının sulanması için yapay bir ayak açılmıştır. Bu olay sonucu gölün seviyesi yaklaşık 5 m düşerken, alanı da önemli ölçüde küçülmüştür. Göle ayak açılmasından sonra göle ait karalaşan kısımlar tarım alanı haline dönüştürülmüştür.</Özetçe>
<Anahtar>Büyük Göl, Göllüköy, senklinal, yer altı su tablası, yapay ayak</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>YILDIZKAYA MAĞARASI</Başlık>
<Özetçe>Yıldızkaya mağarası, Erzurum ilinin Karadeniz Bölgesi sınırları içinde kalan, Olur ilçesine bağlı Yıldızkaya köyünün 2 km kadar kuzeydoğusunda yer alır. Mağara Erzurum şehrine 180 km, Olur ilçe merkezine ise 45 km mesafededir.

Yıldızkaya Mağarası verev yönde gelişmiş toplam iç alanı 4500 m²yi bulan orta büyüklükte bir mağaradır. Mağaranın uzunluğu yaklaşık 140 m, en geniş yerinde genişliği ise 43 m’dir. Tavan yüksekliği yer yer değişmekle birlikte güveçlik diye adlandırılan kesimde 40 m’yi geçer. Mağara bir ana galeri ve ona dar bir geçitle bağlanan küçük bir salondan oluşur. Mağaranın giriş kısmı denizden 1700 m yüksekte yer alır.

Yıldızkaya mağarası, yeterince tanınmayan, ulaşımın zor, kalabalık yerleşme merkezlerine uzak, henüz turizme açılmamış karstik bir mağaradır. Bununla birlikte, özellikle çevresindeki turistik çekiciliklerle bir bütün olarak değerlendirilmesi mümkün olabilir.</Özetçe>
<Anahtar>Mağara, galeri, turizm, ulaşım, karstlaşma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>Coğrafî Bir Tanıtım: ERZİNCAN YILDIRIM AKBULUT KAYAK TURİZM MERKEZİ</Başlık>
<Özetçe>Turizm mevsimini uzatmak ve yıl boyu turizm yapmak için çeşitliliği artırmak gerekmektedir. Nitekim, turizm konusunda ileri seviyede bulunan ülkeler, yaz turizmi merkezlerinin yanında dağ ve kış sporlarına elverişli yörelerini de değerlendirme yoluna gitmişlerdir. Ülkemiz ve özellikle de Doğu Anadolu Bölgesi bu açıdan yüksek bir potansiyele sahiptir. Turizm sektöründen önemli beklentileri olan ülkemizde de yıl boyu turizm yapılması ve turizm çeşitliliğinin artırılması için, sahip olduğumuz dağ turizmi ve kış sporlarına elverişli yörelerimizin değerlendirilmesi gerekmektedir. İşte böyle yörelerimizden birini de Refahiye çevresi ve dolayısıyla da, Yıldırım Akbulut Kayak Turizm  Merkezi oluşturmaktadır. Ancak yörenin gerekli tanıtımı yapılamadığı için, turizm konusunda istenilen seviyeye henüz ulaşılamamıştır. Oysa yöre gerek topografik, gerekse klimatik özellikleri bakımından, söz konusu turizmin geliştirilmesine çok uygundur. Çünkü yörede, yaklaşık 3,5-4 ay kadar sürebilecek bir kayak sporu sezonu vardır. Bu süre boyunca kar örtüsü kalınlığı ortalama 75 cm civarında bulunmaktadır.

Bölgede tesisler ve organizasyonun yetersiz oluşu yüzünden bölgesel düzeyde dahi beklenilen gelişme sağlanamamıştır. Oysa asıl hedef, bölgeyi dış turizme açmak olmalıdır. Bu nedenle, önce bölgede gerekli tesisler tamamlanmalı ve yatırımlar gerçekleştirildikten sonra da, iyi bir tanıtım faaliyetine girişilmelidir. Bizim bu araştırmadaki amacımız, Erzincan Yıldırım Akbulut Kayak Turizm Merkezi’nin henüz değerlendirilmemiş, ancak yeterince değerlendirildiğinde önemli bir ekonomik kaynak olabilecek turistik potansiyelini ilgililerin dikkatine sunmaktır.</Özetçe>
<Anahtar>turizm kış sporları kayak sezonu</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>DOĞU ANADOLU BÖLGESİ’NDE HIZLA NÜFUS KAYBEDEN TİPİK BİR İLÇE MERKEZİ: PÜLÜMÜR</Başlık>
<Özetçe>Çalışmamızın konusunu Pülümür kasabası oluşturmaktadır. Pülümür, Tunceli iline bağlı 1893 nüfuslu (2000) ilçe merkezi olup, son yıllarda büyük bir nüfus kaybına uğramıştır. Bu nüfus kaybının temelinde göçler yatmaktadır. Çalışmamızın amacı bu göçlerin nedenlerini belirlemek ve kasabanın yörede giderek kaybolmakta olan fonksiyonel etkinliğinin yeniden sağlanması için çözüm önerileri geliştirmektir.

Tespitlerimize göre Pülümür’ün göç vermesinin en önemli nedeni, halkın geçim sıkıntısıdır. Ayrıca terörden kaynaklanan güvenlik endişesi, son yirmi yılda yaşanan üç büyük deprem ve daha iyi bir yaşam sürme arzusu bu olayın diğer nedenleri arasında sayılabilir. Yörenin zengin doğal kaynak potansiyelinin harekete geçirilmesi, kasabadan geçen D. 885 karayoluna işlerlik kazandırılması, devlet tarafından başlatılan Köye Dönüş Projesi’nin etkin bir şekilde uygulanması ve ilçenin Erzincan’a bağlanması sorunun çözümüne yardımcı olacaktır.</Özetçe>
<Anahtar>Göç, Fonksiyonel Etkinlik, Pülümür, Köye Dönüş Projesi, Geçim Sıkıntısı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ORTA VE DOĞU KARADENİZ’DE BALIKÇILIK</Başlık>
<Özetçe>Balıkçılık, günümüzde olduğu gibi gelecekte de tüm ülkelerin ekonomisine belirli bir yatırım ve çaba karşılığı sürekli girdi sağlayacak önemli kaynaklardandır. Bunun yanında, insan beslenmesine olan yüksek düzeydeki katkısı daha önemli görülmektedir. Özellikle dengeli beslenmenin bilincinde olan ülkeler, denizlerden yüksek oranlarda yararlanmanın yollarını sürekli aramakta ve bundan ötürü de bugünden geleceğe yatırım yapmaktadırlar.

Türkiye, gerek deniz ve gerekse de kara içi sularda zengin bir faunaya sahiptir. Dünya su ürünlerinin ‰ 6’sını üreten ülkemiz, bunun % 86.4’ünü denizlerden, % 13.6’sını ise iç sulardan sağlamıştır. Deniz ürünlerinin de % 73.1’i Karadeniz’den, bu oranın da % 65.7’si  Orta ve Doğu Karadeniz’den avlanmıştır. Böylece Orta ve Doğu Karadeniz’de su ürünleri avcılığının Türkiye’de çok önemli bir paya sahip olduğu ortaya çıkmaktadır. Başka bir anlatımla, Karadeniz’in doğusunda başta balıkçılık olmak üzere su ürünleri avcılığı önemli sektörlerden biridir.</Özetçe>
<Anahtar>Balıkçılık, Orta ve Doğu Karadeniz, su ürünü</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>SANAYİ COĞRAFYASI ÖĞRETİMİNDE ARAŞTIRMA YÖNTEMLERİNDEN “ANKET VE MÜLAKAT ”IN KULLANILMASI</Başlık>
<Özetçe>Bu çalışma, Sanayi Coğrafyası öğretiminde araştırma yöntemlerinden “anket” ve “mülakatın” yeri ve önemini saptamaya çalışmaktadır. Sanayi Coğrafyası öğretiminde bilgi ve kavram düzeyinde kalıcı davranış değişikliklerinin oluşumunda “uygulama” boyutu eksikliğinin giderilmesinde en başta gelen araştırma yöntemleri anket ve mülakattır.Bu bağlamda makalemde, sanayi coğrafyası öğretiminde anket ve mülakat çalışmalarının kullanılmasının  nedenleri sıralanmaktadır. Daha sonra anket ve mülakat çalışmalarına yönelik hazırlıklar değerlendirildikten sonra örnek anket soruları verilmektedir.</Özetçe>
<Anahtar>Sanayi Coğrafyası, araştırma yöntemi, anket ve mülakat</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>BARTIN İLİNİN EKOTURİZM POTANSİYELİNİN BELİRLENMESİ</Başlık>
<Özetçe>Bu çalışmada, yerel halkın  refah düzeyine olumlu katkı sağlayan  ekoturizm faaliyetlerinin, Bartın ili için bir imkan olup olmadığı araştırılmıştır. Bartın ilinin doğal ve kültürel mirasının belirlenmesi çalışmaları, ekoturizm kavram  ve  kapsamı içinde kalmak şartı ile, arazi çalışmaları, Coğrafi Bilgi Sistemleri, Uzaktan Algılama ve Global Konum Belirleyici teknolojileri kullanılarak coğrafi perspektifte gerçekleştirilmiştir. Bu araştırmalar sonucunda, Bartın ilinin ekoturizm uygulamaları için zengin bir potansiyele sahip olduğu görülmüş ve  Bartın için uygulanma imkanı olan ekoturizm faaliyet türleri belirtilmiştir. Ayrıca bu türlere ait hedeflerin belirlenerek multidisipliner bir çalışma ile ekoturizm prensipleri esas alınarak  doğru projelerin üretilmesi ve uygulamaya geçilmesi önerilmiştir.</Özetçe>
<Anahtar>Ekoturizm, Bartın, ekoturizm faaliyeti</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>COĞRAFYA ÖĞRETİM PROGRAMLARINDA DOĞAL MEVSİM KAVRAMI</Başlık>
<Özetçe>Bu çalışmada, sosyo-kültürel ve ekonomik bakımından oldukça önem taşıyan doğal mevsim kavramının ilköğretim ve ortaöğretim programlarındaki yeri ve önemi üzerinde durulmaya çalışılmıştır. İnsan yaşamı ve etkinliklerini şekillendiren doğal mevsim kavramının bilinen önemine karşılık, ne coğrafya öğretim programlarında ne de ilgili ders kitaplarında söz konusu kavrama yer verilmediği görülmektedir. Bunun da ötesinde, öğretmenlerin pek çoğunun iklim ve matematiksel mevsim konularının işlenişi sırasında doğal mevsim hakkında bilgi vermemeleri, kavramın öğrenilmesini geciktirerek güçleştirmektedir. Nitekim yüksek öğretimde okuyan öğrencilerle yapılan mülakat ve anketlerde, öğrencilerin birçoğunun doğal mevsimi algılamakta güçlük çektikleri tespit edilmiştir. Dolayısıyla bu çalışmanın amacı, insan yaşamı ve uygulamaları için son derece önem taşıyan doğal mevsim kavramının, öğretim programlarındaki gerekliliğini ortaya koymak ve bu alanda yapılacak öğrenme-öğretme süreçlerine katkıda bulunmaktır.</Özetçe>
<Anahtar>Doğal mevsim, matematiksel mevsim, öğrenme, öğretme</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>MENCİLİS MAĞARASI</Başlık>
<Özetçe>Bu çalışma, Mencilis mağarasının turizm potansiyelini ele almayı amaçlamıştır. Söz konusu mağara, Karabük’ün yaklaşık 10 km kuzeydoğusunda yer alan Bulak köyü sınırları içersindedir. Değişik yükseltilerde üç girişi bulunan ve birbirine bağlı üç kattan oluşan mağara, toplam 6 km yi geçen uzunluğu ile ülkemizin dördüncü büyük mağarası olarak kabul edilmektedir. Mağaranın 460 m lik bölümü düzenlenerek Temmuz 2003’te ziyaretlere açılmıştır.

Çeşitli damlataşı oluşumları yanında, geçmişte insanlar tarafından barınak olarak da kullanılmış olması, mağaranın turizm çekiciliğini arttırmıştır.

Günümüzde daha çok yerli turistlerin ziyaret ettiği Mencilis mağarası, Batı Karadeniz’deki önemli turizm merkezlerine olan yakınlığı (Abant, Hadrianapolis-Eskipazar, Safranbolu, Amasra) sayesinde, mevcut ziyaretçi sayısını arttırabilecek kapasiteye sahiptir.</Özetçe>
<Anahtar>Horasan Duvarı, mağara, turizm, karstlaşma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ÇELİKHAN OVASI (ADIYAMAN) ve YAKIN ÇEVRESİNDE DOĞAL ORTAM İNSAN İLİŞKİLERİ</Başlık>
<Özetçe>Çelikhan ovası Türkiye’nin büyük tektonik yapılarından Güneydoğu Anadolu bindirmesi ile Doğu Anadolu fay zonunun kesiştiği alanda, bu iki yapının denetiminde şekillenmiş, dar alanlı, tektono-karstik bir ovadır. Flüvyal süreçler ve Permo-Karbonifer yaşlı mermerlerin karstlaşması ile oluşmuş tektonik kökenli Çelikhan ovası (Adıyaman) Güneydoğu Toroslar arasında, 1250-1350 m.’ler arasında, 15 km2 alan kaplamaktadır.

Çelikhan ovası çevresinde relief derin vadiler ve yüksek dağlardan oluşmaktadır. Dağlık yörede ovanın dar alanlı ve bu nedenle de tarım alanlarının kısıtlı olması halkı zorunlu olarak mera hayvancılığına yöneltmiştir. Karstik ve dağlık ekosistemde bitki örtüsünün uzun yıllar tahribi sonucunda  yörenin % 70’inden fazla bölümünde şiddetli erozyon ortaya çıkmıştır. Yöre halkı geçim sıkıntısı nedeniyle büyük şehirlere göç etmektedir. Ağaçlandırma ve erozyon kontrolü çalışmalarıyla bozulan ekolojik denge yeniden kurulmaya çalışılmaktadır. Yörenin en önemli coğrafi sorunları; şiddetli erozyon, kütle hareketleri, çığ, siltasyon  ve yüksek   deprem riskidir. Dağlık ve karstik ekosistemdeki yöre gür karstik kaynakları, zengin florası, lokal kliması ile hayvancılık, arıcılık, alabalık yetiştiriciliği, meyvecilik ve yöreye özgü tütün  yetiştiriciliğine uygun koşulara sahiptir.

Bu çalışmada, kırsal bir alan özelliğindeki Çelikhan ovası ve yakın çevresinin  doğal ortam koşulları tanıtılmakta, coğrafi çevre ile insan  arasındaki ilişkiler değerlendirilmektedir.</Özetçe>
<Anahtar>Çelikhan ovası (Adıyaman), doğal ortam, arazi kullanımı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>4 – 6 MART 2004 PULUR ÇAYI (ILICA-ERZURUM) SEL-TAŞKIN AFET</Başlık>
<Özetçe>Sel- taşkın olayları can ve mal kayıplarına neden olan önemli bir meteorolojik afettir. 4-6 Mart 2004 tarihlerinde toplam 526 km² alana sahip Pulur Çayı havzasında böyle bir sel- taşkın afeti yaşanmıştır. Taşkına, 20–23 Şubat 2004 tarihlerindeki aşırı kar yağışını izleyen günlerde, kar erimesine uygun meteorolojik koşulların meydana gelmesi sebep olmuş, diğer doğal ve beşeri hususlar taşkının etkisini artırmıştır. Taşkın, Normal sel (normal floods) ile başlayıp, ani sel (flash floods) karakteriyle devam ettikten sonra yeniden normal sele dönen fakat zaman zaman koşulları değişen bir gelişme göstermiştir. Sel ve taşkından özellikle Pulur Çayı mecrasındaki tarım alanlarıyla, Ilıca ilçesi yerleşim alanı etkilenmiştir.</Özetçe>
<Anahtar>Erzurum-Ilıca, Pulur Çayı Havzası, Ani sel, Taşkın</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>STANDARTLARI BAKIMINDAN COĞRAFYA MÜFREDAT PROGRAMLARININ KARŞILAŞTIRMASI</Başlık>
<Özetçe>Hayat boyu öğrenme modellemesinde coğrafyanın anahtar olduğunu savunan bu çalışma, elimizdeki okul programlarını standartlar bakımından birkaç ülkeyle karşılaştırıp  tartışmayı amaçlamıştır. Karşılaştırma yapılan ABD, İngiltere ve Avustralya gibi ülkelerdeki coğrafya öğretiminde, 18 standardın tanımlarının yanı sıra, standartlar arasındaki bağlantıların olması ve bütünlük dikkat çekicidir. Türkiye’de uygulanan coğrafya öğretiminin iskeletini oluşturan 11 yıllık programda ise standartlar net değildir. Dünya, bölge, Türkiye konuları arasında kıtalar-okyanuslar ölçeğindeki  kategoriler atlanmıştır. Özellikle Matematik-Fen sınıflarından mezun olan lise öğrencilerinin coğrafya dersi açığının fazla olduğunu söylemek mümkündür.  İlk ve ortaöğretimdeki  coğrafya öğrenme kategorilerine çerçevesinde standartların belirlenmesi gereği üzerine odaklanmış olan bu çalışmada mevcut müfredatın bunu sağlamaktan uzak olduğu sonucuna ulaşılmıştır.</Özetçe>
<Anahtar>Uzun süreli öğrenme, Coğrafya müfredatı, Coğrafya öğretimi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>TRABZON İLİNDE FINDIK TARIMI</Başlık>
<Özetçe>Türkiye fındık tarımında başta gelen illerimizden birisi de Trabzon’dur. Karadeniz’e kıyısı bulunan ilçelerde yoğunlaşan fındık bahçelerinin toplam alanı yaklaşık 50 000 hektar kadardır. Bu değer Türkiye fındık dikili alanların (548 000 ha) % 9.1’ini oluşturur. 2001 yılında Türkiye fındık üretiminin (630 000 ton) yaklaşık % 10.3’ünü (64 893 ton) Trabzon ili sağlamıştır.

Trabzon ekonomisi için vazgeçilmez bir ürün olan fındık, günümüzde çeşitli sorunlarla karşı karşıyadır. Fındık dikili alanların aşırı genişlemesi, entansif metotların uygulanamaması, ihracat fazlası fındık üretiminin olması, fiyat istikrarsızlığı, destekleme alımlarındaki eksiklikler ve  bazı iklim elemanlarının olumsuz etkileri fındık tarımının temel sorunları olarak dikkati çekmektedir. Bu çalışmada fındık tarımı ve doğal çevre koşulları arasındaki ilişki, Trabzon’da fındık dikim alanlarının coğrafî dağılışı ve fındık üretimi yanısıra fındık tarımının çeşitli sorunları ve çözüm önerileri üzerinde de durulmuştur.</Özetçe>
<Anahtar>Tarım, Fındık, Pazarlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>GELİŞMEKTE OLAN BİR KIŞ TURİZM MERKEZİ (ELAZIĞ) HAZAR BABA</Başlık>
<Özetçe>Türkiye soft (kayak, dağ, termal, yat, yayla, göl, macera, gibi) turizm açısından çok zengin bir ülkedir. Bu yörelerden biri olan Hazar Baba Dağı dağcılık, trekking, yamaç paraşütü, yayla, kayak ve inanç turizmi açısından uygun değerler sunmaktadır. Çalışmamıza konu olan Hazar Baba kayak merkezi Elazığ il merkezinin güneydoğusunda, Sivrice ilçesinin yönetim alanı içinde olup, Sivrice’ye 6 km, Elazığ’a 30 km uzaklıkta, Hazar Baba dağının Hazar Gölüne bakan  yamacında, 1800-2000 m yükseltileri arasında yer almaktadır.

Hazar Baba kayak merkezi konum  ve alternatif turizm değerleri taşıması itibariyle gelişmeye son derece müsaittir.  Oldukça yüksek bir kış turizmi potansiyeline sahip olan kayak merkezi, tanıtımın yeterince yapılamaması ve alt yapı eksikliğinin giderilememesi nedeniyle henüz turistik çekim merkezi özelliği kazanamamıştır. Merkezin tanıtımı yapıldığı takdirde yörede hakim olan yaz turizmi ile birlikte kış turizmi de canlanacak ve buna bağlı olarak da  turizmde farklı etkinlikler  görülecektir.

Hazar Baba kayak merkezinde kayak yapma sezonu, Ocak ayı başı ile Mart ayının ikinci yarısı arasında yaklaşık 75-90 gün sürmektedir. Hazar gölü ve çevresinde birçok konaklama ve dinlenme tesisi faaliyet göstermekte olup kayak merkezine sadece 8-15 km mesafede olan bu tesisler, konaklama ihtiyacına cevap verebilecek düzeydedir. Kayak merkezini  Hazar gölü turizm değerlerinin tamamlaması nedeniyle başta çevre yerleşmeler olmak üzere ülkenin değişik bölgelerinden yerli ve yabancı turistlerin yoğun ilgisini çekebilecek potansiyele sahiptir.</Özetçe>
<Anahtar>Elazığ, turizm, kayak merkezi, Hazar Baba dağı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>DOĞU ANADOLU BÖLGESİNDE ORTALAMA HANEHALKI BÜYÜKLÜKLERİNİN DAĞILIŞI</Başlık>
<Özetçe>Türkiye’nin en yüksek ve engebeli bölgesi olan Doğu Anadolu’da şiddetli karasallığın da etkisiyle sosyoekonomik hayat bir takım güçlüklerle iç içedir. Yakın döneme kadar devam eden yüksek doğum oranları ve buna bağlı hızlı nüfus artışı, kısmen yavaşlamış olmakla birlikte, özellikle il ve ilçe merkezlerinde henüz yüksek seviyededir. Geleneklerin baskısının varlığını koruduğu bölgede, aynı zamanda sağlık ve eğitim olanakları istenen düzeyde değildir. İstihdam alanlarının da kısıtlı oluşu eklendiğinde, her hangi bir müdahale olmaksızın nüfusun ihtiyaçlarını çağın gerekleri ölçüsünde karşılaması güçleşmektedir. Belirtilen sorunları bölgedeki aile yapılanmasında da izlemek mümkündür. Özellikle bölge Türkiye’deki kalabalık aile yapılanması ile öne çıkmaktadır.

Çalışmamızda Doğu Anadolu Bölgesindeki hanehalkı büyüklükleri iller ve yerleşmeler boyutunda ele alınmış, mevcut sorunlar ve çözüm önerileri üzerinde durulmuştur.</Özetçe>
<Anahtar>Doğu Anadolu,  hanehalkı, konut sorunu, aile</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AVRUPA BİRLİĞİNE (AB) UYUM SÜRECİNDE TÜRKİYE VE AVRUPA’DA DAĞLIK SAHALARIN KULLANIMINA YÖNELİK PERSPEKTİFLER</Başlık>
<Özetçe>Dağlık sahaların daha etkin, verimli ve sürdürülebilir kullanımına yönelik arayışlar son yıllarda gittikçe önem kazanmış görünmektedir. Bu önem Birleşmiş Milletler Teşkilatının 2002 yılını “Dünya dağlar yılı” olarak ilan etmesi ve konuyu dünya kamuoyunun gündemine getirmesiyle en üst seviyeye çıkmıştır.

Dağlık sahaların korunması ve sürdürülebilir bir anlayışla ekonomiye kazandırılması isteği, uzun yıllardır Türkiye’nin üyesi olmaya çalıştığı Avrupa Birliği’nin de gündemine daha sık gelmeye başlamış ve bunun bir sonucu olarak da 1995 yılında Avrupa kongresinin tavsiye kararları arasında yer alan “Avrupa Dağlık Bölgeler Şartı” kabul edilmiştir. Metni imzalayan üye ülkeler için bağlayıcı bir nitelikte olan Dağlık Bölgeler Şartı, ülkelerin kendi sınırları içinde yer alan dağlık alanları, komşu ülkelerle işbirliği içinde kesintisiz olarak korunmasını ve kullanılmasını öngörmektedir

Gerek  dağlık sahalarının sahip olduğu potansiyellerin  kullanılması ve ekonomiye kazandırılması, gerekse dünyayla bütünleşme ve Avrupa Birliğine üyelik sürecinde uyum şartlarının sağlanması açısından konu Türkiye için ayrı bir önem taşımakta ve etkili bir şekilde uygulamaya geçilmesini zorunlu kılmaktadır.

Bu çalışmada dağlık sahaların potansiyelleri ve ülkeler için önemi, Türkiye topografyası içinde dağlık alanların görünümü, dağlık alanların daha rantabl kullanılmasına yönelik uluslararası faaliyet ve çalışmalar (özellikle Avrupa Birliği ülkelerinde), Avrupa Dağlık Bölgeler Şartı’nın öngördükleri ve Türkiye’nin Avrupa Birliğine üyelik sürecinde dağlık saha kullanımının önemine değinilecek ve Türkiye’de dağlık sahaların mevcut kullanım durumları, potansiyelleri ve geleceğe yönelik planlama perspektifleri ele alınacaktır.</Özetçe>
<Anahtar>Dağlık Saha, perspektif, Avrupa birliği</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AMERİKAN KÜLTÜREL COĞRAFYASINDA PEYZAJ KAVRAMI</Başlık>
<Özetçe>Bu çalışma, landscape (peyzaj) kavramının Amerikan kültürel coğrafyasında işlenişini ele almaktadır. Peyzaj, bir kavram olarak ilk kez 1920’lerde Alman coğrafyacılardan esinlenen Karl O. Sauer tarafından kullanılmış ve daha sonra Berkeley Okulu olarak ün yapmış olan Sauer tipi kültürel coğrafyanın ana eksenini oluşturmuştur. Bu tarihten sonra peyzaj Amerikan coğrafyasında çok önemli bir kavram haline gelmiştir. Bu çalışma, peyzajın Amerikan kültürel coğrafyasındaki kullanılışını ve bu kullanışta zamanla meydana gelen değişmeleri anlatmaktadır. Peyzaj kavramı nedir ve nasıl ortaya çıkmıştır? Bu kavram Amerikan coğrafyasında nasıl kullanılmıştır ve bu kullanılışta belli dönemler ayırt etmek mümkün müdür? Bu soruları cevaplamak için Amerikan kültürel coğrafyası literatürü taranarak, peyzaj kavramını, örnek oluşturacak şekilde kullanan yazarlar tespit edilmiş ve bu yazarların bu kavramı ne amaçla kullandıkları incelenmiştir. İncelemede, peyzaj çalışmalarının maddi kültür öğeleriyle, bunların kökeni ve yayılışını tespit etmek amacıyla ortaya çıktığı, fakat zamanla kültürel coğrafyayı farklı sınıflara ayıracak kadar çeşitli kullanımlar olduğu görülmüştür. Türk okurların Amerikan coğrafyasının halen en önemli dallarından biri olan kültürel coğrafya konusunda temel bir altyapı edinebilmesi için, bu yazı olabildiğince açık, anlaşılır ve derin felsefi tartışmalardan uzak yazılmaya çalışılmıştır. Yine de burada vurgulamak gerekir ki, özellikle yeni kültürel coğrafyada anlamayı güçleştiren bir çok soyut kavram vardır. Üstelik yazı, yazarın peyzaj literatürüne kişisel bakışını yansıttığı için zaman zaman subjektif öğeler içerebilir.</Özetçe>
<Anahtar>Kültürel Coğrafya, Peyzaj, Karl O.Sauer, Peyzaj Yorumlama, Berkeley Okulu</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>COĞRAFYA OKURYAZARLIĞI I: GENEL BAKIŞ</Başlık>
<Özetçe>Günümüzde dünyayı iyi tanımak ve anlayabilmek için coğrafya bilgisi oldukça önemlidir. Özellikle ekonomik, siyasal, sosyal ve kültürel açılardan giderek küreselleşen dünyayı anlamak ve kendi ülkemizi de bu şartlar altında daha üst seviyelere çıkarmak için mutlaka coğrafya bilgisine ihtiyacımız vardır. Her milletin fertleri temel coğrafya becerilerine sahip olmalıdır.

Bunlar en temelde kendi yaşadığı yeri yada herhangi bir yeri haritada gösterebilme, günlük olayları, gerçekleştikleri coğrafyaların bağlamında daha iyi anlayabilme, coğrafyanın sağladığı düşünme araçlarını kullanabilme gibi becerilerdir. Bütün bu beceriler coğrafya okuryazarlığını oluşturur ve coğrafya dersinin genel amaçlarına uygundur. Bu çalışma müfredat açısından coğrafya okuryazarlığı kavramını incelemekte ve konunun Türkiye'deki bireylerin coğrafya okur yazarlığının derinlemesine ölçülmesi gerektiğini önermektedir.</Özetçe>
<Anahtar>coğrafya eğitimi, coğrafya okur yazarlığı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ULAŞIM COĞRAFYASI AÇISINDAN GÜLEK BOĞAZI</Başlık>
<Özetçe>Stratejik ve ekonomik bir öneme sahip olmasından dolayı, tarihin hemen hemen her döneminde ilgi çeken Gülek boğazı, ülkemiz karayolu bağlantılarının adeta düğümlendiği İç Anadolu bölgesinin Akdeniz’e açılan birkaç doğal güzergahtan biri, hatta en önemlisidir.

Balkanlardan Ortadoğu ülkelerine ulaşımı sağlayan önemli bir geçit olması, Gülek boğazının hinterlandını uluslar arası düzeye taşımıştır. Gerek hinterlandının genişliği ve gerekse komşu bölgeler arasındaki tamamlayıcılık faktörünün büyüklüğü, karayolundaki trafik hacmini de olumlu etkilemiştir. İşte bu araştırmada Türkiye karayolu ulaşımında önemli bir yeri olan Gülek boğazı, coğrafî ilkelere göre incelenmiştir.</Özetçe>
<Anahtar>Ulaşım, Boğaz, Geçit , Gülek Boğazı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>2000 GENEL NÜFUS SAYIMINA ELEŞTİREL BİR BAKIŞ: ERZİNCAN ÖRNEĞİ</Başlık>
<Özetçe>Ülkemizde ilki 1927 yılında, sonuncusu ise 2000 yılında olmak üzere on dört genel nüfus sayımı yapılmıştır. Bu sayımlar, ülkemizin alanında en uzmanlaşmış kurumlarından biri olan Devlet İstatistik Enstitüsü (D.İ.E.) tarafından gerçekleştirilmiştir. Türkiye nüfusunun demografik, sosyal ve ekonomik niteliklerini belirlemek amacıyla yapılan bu sayımlar, son zamanlarda kamuoyunda ve bilimsel çevrelerde bazı tartışmalara konu olmaktadır. Bu durum, 2000 Genel Nüfus Sayımı için de geçerlidir. Tartışma daha çok sayımların temel verileri olan yerleşmelerin nüfus miktarlarının geçerliği ve güvenirliği konularında yoğunlaşmaktadır.

Bu araştırmada nüfus istatistiklerinin doğruluk derecesi test edilmektedir. Bu bağlamda Erzincan ili 2000 Genel Nüfus Sayımı istatistikleri üzerinde çalışılmıştır. Elde ettiğimiz bulgular, özellikle belediye örgütlü yerleşmelerin nüfus miktarlarının gerçeği yansıtmadığını göstermektedir. Tespitlerimize göre bunun en önemli nedeni, sayımın çeşitli nedenlerle spekülatif hareketlere maruz kalmasıdır. Sorunun çözümü için, yürürlükteki 1530 Sayılı Belediye Kanunu’nun yeni belediyelerin kuruluşu ve belediye örgütlü yerleşmelerin merkezî bütçeden aldıkları malî payları düzenleyen maddeleri değiştirilmelidir. Ayrıca sayım görevlilerinin sayım kurallarına uygun hareket etmeleri sorunun çözümünü kolaylaştıracaktır.</Özetçe>
<Anahtar>Nüfus sayımı, belediye örgütlü yerleşme, D.İ.E., Nüfus Coğrafyası, Erzincan</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>IĞDIR’DA KAYISI TARIMI VE BAŞLICA SORUNLARI</Başlık>
<Özetçe>Bu çalışmada, Iğdır’da kayısı yetiştiriciliğinin coğrafi esasları, üretim durumu ve karşılaşılan sorunlar incelenmeye çalışılmıştır. Doğal çevre özellikleri açısından fazla seçici olmayan kayısı, Türkiye’de geniş bir alanda yetiştirilmektedir. Ülkemiz 500 bin tonun üzerindeki yıllık yaş kayısı üretimi ile dünyada  ilk sıradadır. Kayısı üretimi yıllar arasında büyük dalgalanmalar göstermektedir. Malatya ili Türkiye kayısı üretiminin % 50’den, araştırmamıza konu olan Iğdır ise, bazı yıllar Türkiye kayısı üretiminin % 5’den fazlasını vermektedir. Özellikle, haziran ayının son haftasında olgunlaşan “şalak” çeşidi sofralık olarak büyük merkezlerde tüketilmektedir. Tamamı taze olarak tüketilen, albenisi ve lezzeti çok iyi olan Iğdır kayısısının yeterince tanınmadığı, üretim ve pazarlama ile ilgili önemli sorunları olduğu söylenebilir.</Özetçe>
<Anahtar>Meyve, kayısı, tarım, üretim ve pazarlama, sorunlar</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>DOĞU ANADOLU BÖLGESİNDE NÜFUSUN CİNSİYET VE YAŞ YAPISI</Başlık>
<Özetçe>Doğu Anadolu, insan hayatını olumsuz yönde etkileyen doğal çevre faktörlerinin varlığına bağlı olarak, çeşitli sosyal ve ekonomik göstergeler bakımından Türkiye’nin geri kalmış bir bölgesidir. İller düzeyinde bir takım farklılıklar olmakla birlikte, bölgede genellikle doğum oranları yüksek, eğitim ve sağlık hizmetleri yetersiz, istihdam olanakları ise aktif nüfusun taleplerine cevap vermekten uzaktır. Bölgenin en belirgin nüfus karakteristiği, yüksek seviyede seyreden doğumlar ve yirmili yaşlardan başlayarak bölge dışına gerçekleşen yoğun göçlerdir. Ulusal bir sorun olarak ortaya çıkan bu nüfus değişkenliği, nüfus politikalarını giderek daha da önemli hale getirmektedir.

Çalışmamızda bölgeye yönelik nüfus projeksiyonlarının belirlenmesi ve uygulanabilmesini kolaylaştıracak, nüfusun cinsiyet ve yaş yapılanması iller ve yerleşmeler düzeyinde incelenmiştir. Elde edilen bulgular, bölgenin nüfus yapısı bakımından gerek aşağı, gerekse yukarı yaş gruplarında çeşitli sosyoekonomik sorunlarla karşı karşıya bulunduğunu göstermektedir.</Özetçe>
<Anahtar>Doğu Anadolu,  nüfus, cinsiyet, yaş</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KURULUŞ, GELİŞME VE ŞEHİRSEL FONKSİYONLAR AÇISINDAN GÜRÜN ŞEHRİ</Başlık>
<Özetçe>Gürün şehri Doğu Anadolu Bölgesinin Yukarı Fırat Bölümünde, Sivas  Yönetim alanının güneyinde yer almaktadır. Tohma Çayı vadisinde yer alan yerleşme 1350 metrelik bir yükseltiye sahiptir.

Yıllık ortalama sıcaklık 9.3oC dir.Yıllık yağış miktarı 320 mm yi bulurken, Gürün de karasal iklimi özellikleri egemendir.

Bitki örtüsü bakımından doğal step görünümündeki alanın büyük bir bölümü anropojen step alanına karşılık gelmektedir.

İlçenin başlıca akarsuyu ilçe merkezini baştan başa kat eden Tohma Çayıdır.

Gürün şehir merkezi 2000 yılı sayımlarına göre 11294 kişilik bir nüfusa sahiptir, erkek nüfus (%50.2)  kadın (%49.8) nüfusundan fazladır.

Gürün de Ekonomik faaliyet kolları içerisinde hizmet, ticaret ve küçük sanayi kollarında istihdamın oranı %92 iken, tarım sektöründe çalışanların oranı  sadece %8 dir. Gürün başta hizmet, ticaret ve atölye tipi küçük sanayi sektörlerinin geliştiği bir şehir özelliği göstermektedir.</Özetçe>
<Anahtar>Gürün şehri, Şehirsel fonksiyon, Ekonomik faaliyet kolları</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>İLKÖĞRETİM 6.SINIF ÖĞRENCİLERİNİN TÜRKİYE’NİN MATEMATİK KONUMUNU ANLAMA DÜZEYLERİ VE YANLIŞ ANLAMALARI</Başlık>
<Özetçe>Araştırmanın amacı, ilköğretim 6. sınıf öğrencilerinin Türkiye'nin matematik konumunu  anlama seviyelerini ve  bu konu ile ilgili yanılgılarını ortaya çıkarmaktır. Trabzon il  merkezi  ve  Akçaabat ilçesinde  bulunan  beş ilköğretim okulundaki toplam 160 öğrenci araştırmanın örneklemini oluşturmuştur.  11-12 yaş gurubunda  ait olan bu öğrencilerin düşüncelerini ortaya çıkarmak için yazılı test ve mülakat teknikleri kullanılmıştır.  Araştırma sonucunda öğrencilerin Türkiye'nin matematik konumunu yeterli düzeyde anlayamadıkları ve bununla ilgili pek çok yanılgılara sahip oldukları tespit edilmiştir. Konunun öğretiminde öğretmenlere ve program geliştiricilerine  çeşitli önerilerde bulunulmuştur.</Özetçe>
<Anahtar>Sosyal bilgiler, Matematik konum, Anlama düzeyi, Yanlış anlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>FETHİYE’DE YAYLALAR ve YAYLACILIK</Başlık>
<Özetçe>Fethiye İlçesi’nde 105 civarında yayla alanı vardır. Bunlar Boncuk Dağları, Akdağlar ve Babadağ-Arıdağ kütlesinin 1000 m.’den yüksek kesimleri ile 1000-1500 m. yükselti kuşağında bulunan Seki Platosu’nda yer almaktadır. Yayla alanlarının toplam yüzölçümü 8.807 ha. (ilçe alanının % 2,6’sı), ortalama büyüklüğü ise 155 ha. kadardır. İlçe yaylalarının yaklaşık yarısı, 1000-2000 m. yükselti basamağında, yani orman kuşağında, yarısı da alpin çayırlar katında bulunmaktadır. Yaylalarla köyler arasındaki uzaklıklar ise 5-10 km. (dağ köyleri) ile 40-110 km. (ova köyleri) arasında değişmektedir.

Araştırma sahasındaki 84 köyden 73’ünde ve Fethiye Kenti’nde yaylacılık yapılmakta olup ilçenin toplam hane sayısının % 12,6 kadarı yaylacılık faaliyetlerine katılmaktadır. Ancak bu oranlar, dağ köylerinde % 50’nin üzerine çıkarken, sahil kesiminde kurulmuş bazı köylerde ve Fethiye Kenti’nde % 5’in altına düşmektedir.

Orman kuşağındaki yayla yerleşmelerinin konutları kalıcı konutlardan ve çadırlardan oluşurken, alpin çayırlar katında yer alan yaylaların konutlarının tamamen çadırlardan oluştukları görülmektedir. Yine yükselti faktörünün etkisine bağlı olarak, ortalama 2000 m.’nin altında bulunan yaylalarda tarım ve hayvancılık, daha yüksekte bulunan yaylalarda ise sadece hayvancılık yapılmaktadır.

Önceleri, tamamen kırsal ekonominin bir parçası olarak sürdürülen yaylacılık, son 30 yıl içerisinde yöre insanının yaşam tarzlarının ve standartlarının değişmesiyle, günümüzde daha çok rekreasyonel amaçlarla yapılan bir faaliyet haline gelmiştir. Buna bağlı olarak da, yöredeki bazı yayla yerleşmelerinin giderek sayfiye yerleşmesine dönüştükleri gözlenmektedir. Yazın bunaltıcı sıcağından kaçma isteği, geçmişte olduğu gibi, günümüzde de yöre yaylacılığını teşvik eden temel faktör olma özelliğini korumaktadır.</Özetçe>
<Anahtar>Fethiye İlçesi, yayla, yaylacılık, yayla turizmi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>YATAĞAN KASABASINDA (DENİZLİ-SERİNHİSAR) EV TİPİ İMALAT SANAYİNİN COĞRAFİ ÖZELLİKLERİ</Başlık>
<Özetçe>Fabrikasyon üretimin başlamasıyla eski önemlerini kaybeden atölye ve ev tipi imalat, birçok alanda varlığını sürdürmektedir. Ülke ekonomisinde önemli payları bulunan bu üretim şekline, birçok yerde ve farklı üretim alanlarında rastlamak mümkündür. İşte, çalışma konumuzu oluşturan Yatağan kasabasındaki çeşitli el aletleri imalatına dayanan ev tipi  imalat da bu konudaki tipik örneklerden biridir.

Başlangıcı, silah üretimiyle, 1200’lü yıllara dayanan ve bugün el aletleri üretimiyle varlığını sürdüren Yatağan’daki sanayi faaliyeti, ev tipi imalatın gelişmiş şekline örnek oluşturmaktadır. Günümüzde yaklaşık 300 işletmenin faaliyet gösterdiği Yatağan’da, meskenlere bitişik imalathanelerde, yani atölyelerde, geleneksel yöntemlerle, başta bıçak olmak üzere 174 çeşit el aleti üretilmektedir. Mevcut işgücünün genellikle aile bireylerinden meydana geldiği bu imalathanelerde, yılda yaklaşık 3 milyon adet çeşitli el aleti üretimi yapılmaktadır.

Yatağan’daki işletmeleri, kobi (küçük ve orta ölçekli işletmeler) kapsamında değerlendirmek güç olmasına karşın KOSGEB’le işbirliği içersindedir.Geliştirilmesi için önünde birçok engelin yer aldığı Yatağan’daki ev tipi imalat sanayinin varlığının devam ettirilebilmesi,  birçok alanda yapılacak  yeniliklere bağlıdır.</Özetçe>
<Anahtar>Yatağan, El aletleri, Kılıç, Bıçak, KOBİ, Denizli, Türkiye</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ATİKHİSAR BARAJI’NIN (ÇANAKKALE) ÇEVRESEL VE EKONOMİK ETKİLERİ </Başlık>
<Özetçe>Barajlar, taşkınlardan korunmak, içme, sulama, sanayi için gerekli suyu temin etmek ve enerji üretimi için inşa edilirler.
Atikhisar Barajı da, Çanakkale kenti içerisinden Çanakkale Boğazı’na dökülen Sarıçay (Kocaçay) üzerinde enerji üretimi dışındaki diğer amaçlar için 1975 yılında faaliyete geçirilmiştir. Baraj, günümüzde Çanakkale kentinin içme suyu ihtiyacının tamamını karşılarken, yaklaşık 1000 ha. kadar tarım alanını da sulamakta ve Sarıçay’ın aşağı çığırındaki tarım alanları ile kenti taşkınlardan korumaktadır. Bu asıl amaçlarının yanında barajdan balık üretmek için de faydalanılmaktadır.</Özetçe>
<Anahtar>Çanakkale, Atikhisar Barajı, barajların çevresel ve ekonomik etkileri.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TEKMAN-KİĞI HAMZAN (ÇİMENÖZÜ) TERMAL SU KAYNAKLARI (ERZURUM)</Başlık>
<Özetçe>Erzurum’un Tekman ilçesi termal kaynaklar bakımından büyük bir potansiyele sahiptir. İlçenin Çimenözü köyü yakınlarında toplam 15 lt/sn. debide ve sıcaklığı 44-58 °C arasında değişen Kiğı Hamzan çermiği adıyla bilinen termal kaynaklar bulunmaktadır. Termal sular, kalsiyum ve sodyumca zengindir. Yalnızca romatizma, deri ve kadın hastalıkları gibi rahatsızlıkların tedavisinde kullanılan bu kaynaklar atıl bir vaziyettedir. Mevcut yapılar ilkel durumdadır. Ulaşım, konaklama ve güvenlik gibi çeşitli sorunları vardır. Gerekli çalışmalar yapıldığı taktirde kaynak sularından seracılık, mantar yetiştiriciliği, balıkçılık, kümes ve ahır ısıtması gibi daha birçok alanda yararlanmak mümkündür. Bu çalışmamızda jeotermal potansiyeli yüksek Kiğı Hamzan termal kaynakları konu alınmış, kaynakların oluşumu, fiziksel ve kimyasal özellikleri ve yapılması gerekenler belirtilerek, ilgililerin dikkati çekilmeye çalışılmıştır.</Özetçe>
<Anahtar>Termal Kaynak, Jeotermal,, Kiğı Hamzan</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ISPARTA’DA KENTSEL KORUMA </Başlık>
<Özetçe>Isparta, son yıllarda diğer bir çok Anadolu kentinde görüldüğü gibi, hızlı bir şekilde büyümektedir. Bu büyüme olayı, beraberinde, Isparta’nın mevcut olan geleneksel tarihi kimliğini ve dokusunu bozmadan, eski  bir Anadolu kenti olmaktan  ziyade, modern çağdaş bir kente nasıl dönüşüm yapacağı sorusunu akla getirmektedir. Genel olarak gözlenmektedir ki, bu dönüşüm esnasında ülkemizin hemen her yerinde çevre ve tarihi zenginliklerin korunması oldukça ihmal edilmiştir. Bu koruma işlemi, bu konuda korumayla ilgili deneyim birikimi, çevre koruma bilinci, ekonomik güç, tarih bilinci gibi hassas konuları iyi değerlendirmeyi gerektirir. Türkiye’nin tüm kentlerinde görüldüğü gibi,  Isparta’da da yerleşim açısından, kentin gelişme durumunun, diğer kentlere göre farklılıklarını yansıtacak bir planlamanın  olmayışı,  mevcut durumu değerlendirmeyi zorlaştırmaktadır. Isparta’nın en eski bölümü, merkezde bir bölgede kalmakta, koruma altına alınmış kentsel sit alanları, tarihi sit alanları ve tek yapı ölçeğinde korunan eserlerde ciddi sorunlar gözlenmektedir. Isparta’da  koruma altına alınmış binaların iç ve dış kısımlarının tamir ve bakımlarının yapılması, çürüme ve kötüleşmelerinin önüne geçilmesi, bu değerlerin gelecek nesillere kazandırılması ve kentin kendine özgü kimliğinin belirginleşmesi açısından önemlidir.</Özetçe>
<Anahtar>Kentsel koruma, doku, sit alanları, yapı taşları</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERZURUM-BİNGÖL KARAYOLU’NDA ULAŞIMI GÜÇLEŞTİREN COĞRAFî ETMENLER</Başlık>
<Özetçe>Yaklaşık 180 km uzunluğundaki Erzurum-Bingöl devlet karayolu  (D950), ülkemizi doğu-batı doğrultusunda kateden D100 ve D300 karayolarının, kuzey-güney yönde bağlantısını sağlayan, kısmen standartı yüksek bir karayoludur. Bunun yanında, Hopa ve Trabzon limanları ile Gümüşhane, Bayburt, Artvin ve Erzurum’u güney ve güneydoğunun önemli merkezlerine bağlayan, en ekonomik yol güzergâhı durumundadır. Ancak coğrafî koşulların olumsuz etkileri ve bu iki bölge arasındaki tamamlayıcılık faktörünün zayıflığı gibi nedenlerle, Erzurum-Bingöl karayolunda trafik yoğunluğu oldukça düşüktür. Yeryüzü şekilleri ve iklim koşulları nedeniyle kapanma riskinin yüksek oluşu, bakım-onarım çalışmalarının güçlüğü ve bu bölgede bir süre yaşanan terör olayları karayolunun yoğun kullanımını engellemiştir. Erzurum-Bingöl karayolunun bilinen ekonomik önemi göz önüne alınarak, söz konusu yola yönelik yapılacak her türlü (bakım-onarım, tünel, köprü, bölünmüş yol gibi) iyileştirme çalışmalarının, mevcut coğrafî koşullar dikkate alınarak uygulamaya konulması gerekmektedir.</Özetçe>
<Anahtar>Yol, trafik, coğrafi koşullar, terör.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>CUMHURİYETİN KURULUŞUNDAN GÜNÜMÜZE İLKÖĞRETİM II. KADEME VE LİSELERDE COĞRAFYA DERSİ VE MÜFREDATININ DEĞİŞİMİ</Başlık>
<Özetçe>Bu makale, ilköğretim ikinci kademe (orta okul) ve lise seviyesinde, coğrafya eğitiminde Cumhuriyetin kuruluşundan günümüze kadar yapılan değişiklikleri sunmaktadır. Bu değişiklikler belirli periyotlar halinde, ders proğramları, öğretim metotları, coğrafya dersinde kullanılan materyaller ve ölçme değerlendirmeyi içine alacak şekilde incelenmiştir. Coğrafya eğitimine ayrılan zaman, konuların içeriği ve ders isimleri bakımından dünyanın bir çok ülkesine göre karmaşık bir yapı göstermektedir. Bunda, ülkemizin jeopolitik konumunun önemli rol oynadığı anlaşılmaktadır. Diğer taraftan, ülkemizdeki politik  kararsızlıklar zaman içerisinde coğrafya eğitiminde dalgalanmalara neden olmuş, bazı dönemlerde coğrafya eğitimi eğitim müfredatları içinde ihmal edilmiştir. Coğrafya eğitiminde sürekliliğin korunamaması ve çok detaylı proğramların hazırlanmamış olması, bütün öğrencilerimizin aynı oranda coğrafya bilgisine sahip olmalarını engellemektedir.</Özetçe>
<Anahtar>Coğrafya Eğitimi, Ders Programları, Lise ve İlköğretim Okulları</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERFELEK ÇAĞLAYANLARI, SİNOP</Başlık>
<Özetçe>Erfelek çağlayanları Karadeniz Bölgesi’nin Batı Karadeniz Bölümü’nde, Sinop ilinin Erfelek ilçesine bağlı Tatlıca köyü sınırları içerisinde yer alır. Çağlayanların Erfelek ilçe merkezine uzaklığı 17 km, Sinop şehrine uzaklığı ise 42 km’dir.
Karasu’yun kollarından Gürleyük deresi, yatağını derine doğru yararken, tabaka başlarından döküldüğü kesimlerde, vadisi boyunca merdiven basamakları şeklinde sıralanan 28 çağlayan oluşturmuştur.
Erfelek çağlayanları son 3-4 yıldan beri turistik kataloglara girmeye başlamıştır. Bu çağlayanlar yakın çevresindeki diğer turistik çekiciliklerle birlikte yöre turizmine önemli bir katkı oluşturacaktır. Daha şimdiden çağlayanlara yönelik yoğun bir ziyaretçi akımı başlamıştır. Tanıtım faaliyetlerine paralel olarak zamanla turist sayısının artması beklenmektedir. Sürdürülebilir bir turizm faaliyeti için, plânsız yapılaşmaya izin verilmemeli ve vadinin doğal görünümü titizlikle korunmalıdır.</Özetçe>
<Anahtar>Çağlayan, Erfelek, Karadeniz, Sinop, Turizm</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERZİNCAN İLİ’NDE ARICILIK</Başlık>
<Özetçe>Arıcılık doğal ya da yapay çayırlıkların, ağaçların ve çok çiçek veren bitkilerin bulunduğu her yerde yapılabilen bir tarımsal faaliyettir. Bal, balmumu ve daha başka ürünler elde etme amacıyla bal arısı yetiştirme ve bakma sanatı olarak da tanımlanan arıcılık, ülkemizin hemen her yöresinde yapılmaktadır. İklim özellikleri ve flora bakımından uygun şartların olduğu Erzincan ili de bu yörelerden birisini oluşturmaktadır. Erzincan ve çevresi, ilkbaharda çiçek açarak yaz ortalarına kadar yeşilliğini koruyabilen çeşitli türlerin yer aldığı bir floristik zenginliğe sahiptir. Ayrıca yörenin büyük bir bölümünde yaz mevsiminin nispeten serin geçmesi, arıların çalışmasını kolaylaştırmaktadır. Ancak yörenin uygun şartlara sahip olmasına rağmen, arıcılık açısından çok fazla bir gelişme gösterdiğini söylemek mümkün değildir.
Erzincan da arıcılık aile ekonomisi düzeyinde olup, diğer ekonomik faaliyetleri destekleyici nitelikte olmaktan öteye gidememiştir. Kooperatifleşme, kredi, eğitim ve pazarlama gibi sorunlar çözümlendiği taktirde sahadaki önemli ticari faaliyetlerden birisinin de arıcılık olacağı kanaatindeyiz.</Özetçe>
<Anahtar>*Bal *Arı*Bal Mumu*Arıcılık</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE ORMAN YANGINLARI VE ALINMASI GEREKEN ÖNLEMLER </Başlık>
<Özetçe>En önemli doğal kaynaklarımızdan biri olan ormanlar; artan nüfus ve giderek genişleyen tarım arazileri, kentleşme ve sanayileşme gibi nedenlerle yoğun bir baskı altındadır. Ülkemizde ormanların azalması ya da ekonomik olarak verimsizleşmesi, artık güncel bir sorundur. Orman azaltıcı faktörlerden birisi de, orman yangınlarıdır.
Yangınlarla ilgili düzenli istatistiklerin tutulmaya başlandığı 1937-2002 yılları arasında çıkan yaklaşık 72 bin yangında, 1.5 milyon ha kadar orman alanı zarar görmüştür. Sonuçları itibariyle büyük bir afet olan orman yangınları ülkemizin daha çok Ege, Akdeniz ve Marmara bölgelerinde görülmektedir. Bu bölgelerde, özellikle yaz mevsiminde sıcaklık, yağış, bağıl nem ve rüzgâr gibi iklim elemanlarının gösterdiği özellikler, yangınlar için elverişli bir ortam oluşturur. Ayrıca bu doğal koşullara çeşitli beşerî aktiviteler de eklenince, yangın riski daha da artmaktadır.
Türkiye’nin bulunduğu konumda orman yangınları tamamen önlenemese de, ülke nüfusunun bilinçlendirilmesi ve alınacak önlemlerle orman yangınlarını ve olumsuz sonuçlarını, en aza indirgemek mümkün olacaktır. Ülkemizin geleceği ve sürdürülebilir ormancılık faaliyetleri açısından bu son derece önemlidir. Bu inceleme yazımızda orman yangınlarının nedenleri, bölgesel dağılımları, sosyal ve ekonomik sonuçları yanında alınması gereken önlemler üzerinde de durulmuştur.    </Özetçe>
<Anahtar>Orman, Orman Yangını, Doğal Denge</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE FINDIK BAHÇELERİNİN COĞRAFİ DAĞILIŞI VE ÜRETİMİ</Başlık>
<Özetçe>Fındık bitkisi, Doğu Karadeniz Bölümü’nde yaklaşık 2500 yıldır yetiştirilmekte ve dünyanın hiçbir yerinde bu kadar eski kültür izine rastlanılamaması gerçeği, kültür altına ülkemizde alındığının bir kanıtı olarak gösterilmektedir. Fındığın ticari olarak ise ülkemizde yetiştirilmesi, XIV. yüzyıla kadar inmektedir. Dış ticaretimizde ise, XVIII. yüzyıldan beri önem taşımaktadır.
Geçmişte olduğu gibi, günümüzde de Türkiye ekonomisinde önemli bir yere sahip olan ve özellikle Karadeniz Bölgesi’nin en önemli tarımsal ürünlerinden biri olarak yerini koruyan fındığın, yaklaşık 395 bin çiftçi ailesinin geçim kaynağı olduğu bilinmektedir. Ülkemizde 33 ilde tarımı yapılmakla birlikte, ekonomik anlamda Ordu, Giresun, Sakarya, Düzce, Trabzon, Samsun, Zonguldak, Kocaeli, Artvin, Kastamonu, Bartın, İstanbul, Rize, Sinop, Bolu ve Tokat illerinde yetiştirilmektedir. Yaklaşık 540 bin hektarlık alanı ile ülkemiz, dünya fındık bahçelerinin % 82’sine, üretiminin ise % 70-75’ine ve ihracatının ise % 80’den fazlasına sahiptir.</Özetçe>
<Anahtar>Fındık, Tarımsal Ürün,Fındık bahçeleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE KARSTİK ALANLARIN KORUNMA GEREKLİLİĞİ VE ALINABİLECEK BAZI ÖNLEMLER</Başlık>
<Özetçe>Türkiye’de başta Akdeniz Bölgesi olmak üzere, karstik alanlar oldukça geniş yayılışa sahiptir. Bu sahalarda yayılış gösteren karstik şekiller ise büyük bölümüyle Paleozoik, Mesozoyik ve Tersiyer yaşlı kalkerler ile, özellikle İç Anadolu Bölgesi’nde Oligo-Miyosen devrine ait jipsler üzerinde gelişmiştir. Kalkerlerin yayılış alanlarında lapya, dolin, uvala, polye, düden, obruk, kuru vadiler, traverten şekilleri ve mağaralar gibi karakteristik şekiller gelişmiştir. Hatta, bu ilginç şekiller bazı yerlerde çok yoğun olduğu için geçmişten günümüze dağa, tepeye, göle, kaynağa, yerleşmeye adını vermiştir. Ayrıca, karstik alanlar ülkemizde deniz seviyesinden başlayıp dağların 3000-3500 m yükseltilerine kadar çıkabilmektedir.
Ülkemiz Paleolitik’ten bu yana gittikçe yoğunlaşan bir tarzda yerleşmeye sahne olmuştur. Bu yüzden, binlerce yıldır topraklarımızın tamamı, bu arada karstik alanlar insan müdahelesine maruz kalmıştır. Kuşkusuz bu etki daha çok doğal çevre bu arada karstik alanlar aleyhine gerçekleşmiştir. Çünkü, geçmişten günümüze karstik alanlardan tarım, madencilik, inşaat ve turizm sektöründe, içme suyu sağlanmasında...vb. yararlanılmaktadır. Fakat, ülkemizdeki karstik alanların hemen tamamı herhangi bir plânlama ve koruma olmaksızın kullanılmaktadır. Sonuçta, karstik alanların kendilerine özgü ekosistemi zarar görmekte, buralardan yararlanılabilirlik ömrü kısalmaktadır. Bu yüzden, öncelikle karstik alanlarla ilgili bilimsel verilere dayalı plânlamalar yapılmalı ve uygulanmalıdır. Karstik saha ve şekillere zarar verecek etkinliklerin önüne geçilmelidir. Ayrıca, karstik potansiyeli yüksek olan öncelikli alanlar tespit edilerek koruma altına alınmaları sağlanmalıdır. Aksi takdirde bu sahaların sürdürülebilir kullanımı mümkün olmayacaktır.</Özetçe>
<Anahtar>Karstik alan, Lapya, Dolin, Uvala, Polye, Traverten</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>ANADOLU’DA SON DÖNEMDE SANAYİLEŞME YARIŞINA KATILAN İLLER</Başlık>
<Özetçe>Bu çalışma, Türkiye’de imalat sanayi gelişiminin mekansal dağılımını ele aldıktan sonra, Anadolu’da son dönemde sanayileşme yarışına katılan illeri sanayi coğrafyası açısından değerlendirmektedir. Ülkemizde imalat sanayiinin dağılımında kutuplaşmanın giderek artması üzerine, teşviklerle kalkınmada öncelikli illere sanayi yatırımlarının yönlendirildiğini görmekteyiz. Bununla birlikte sınırlı teşviklere rağmen kendi öz kaynaklarıyla sanayileşen ve Anadolu’da yeni sanayi odakları durumuna gelen iller makalemizin konusunu teşkil etmektedir.</Özetçe>
<Anahtar>İmalat Sanayi, Sanayide Kuruluş Yeri Faktörleri, İmalat Sanayiinde Sektörel Analiz, Denizli, Çorum, Kayseri, Kahramanmaraş ve Gaziantep İlleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İLKÖĞRETİM I. KADEME SOSYAL BİLGİLER DERSİ COĞRAFYA KONULARININ ÖĞRETİMİNDE KULLANILAN YÖNTEM VE TEKNİKLER İLE BUNLARIN UYGULANMA SIKLIĞI</Başlık>
<Özetçe>İlköğretim Sosyal Bilgiler (4. ve 5. sınıf) dersi coğrafya konularının öğretiminde; düz anlatım, soru cevap, küme çalışması, tartışma, gezi gözlem, iş, problem çözme, benzetim, beyin fırtınası, dramatizasyon yöntem ve teknikleri doğru ve etkili bir biçimde kullanılabilir. Yöntem ve tekniklerin uygulanmasına bakıldığında, öğretmenlerin çoğunluğunun bunların belli bir bölümünü kullanarak öğrencilere bilgi aktardığı görülür. Bunlar içinde, en çok kullanılanı; çoğunlukla öğretmenin aktif, öğrencinin pasif olduğu düz anlatım yöntemidir. Ayrıca soru cevap, gösteri, küme çalışmaları ve tartışma yöntemleri en fazla kullanılanlar arasındadır. Öğretimin kalıcı ve etkili olması için yöntemlerin tek tek değil, birlikte uygulanması daha iyi sonuçlar vermektedir.
Bu çalışmada amaç; öğretim yöntem ve tekniklerinin, ilköğretim I. Kademe Sosyal Bilgiler dersi coğrafya konularında uygulanabilirlik ölçüsünü örneklerle ortaya koymak olmuştur. Ayrıca öğretmenlerin, söz konusu bu yöntemlerin, hangilerini ve ne kadar sıklıkla kullandıkları tespit edilmeye çalışılmıştır.</Özetçe>
<Anahtar>Sosyal Bilgiler, Öğretim Yöntem ve Teknikleri, Yöntem ve Tekniklerin Uygulanabilirliği, Öğretmen, Öğrenci.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AKDAM (KAĞIZMAN-KARS) HEYELANI</Başlık>
<Özetçe>Akdam heyelanı, Horasan-Kağızman tektonik çöküntü hattının Aras nehir vadisi boyunca meydana gelen en büyük kütle hareketidir. Heyelan sahası, Kars iline bağlı Kağızman ilçesi sınırları içerisindeki Akdam köyünde yer almaktadır. Kağızman ilçe merkezinin 14 km kuzeydoğusunda bulunan Akdam köyü, heyelandan 1940’lı yıllarda itibaren etkilenmeye başlamıştır. Halen aktivitesini sürdüren heyelanın 11.1 km²’lik alanı her geçen gün büyümektedir.
Heyelan sahası bütünüyle Oligo-Miyosen kayaçlardan oluşur. Klasik bir karışık tip kayma yapısı gösteren heyelan,  Yukarı Akdam köyü yerleşim sahasında odaklanır. Dolayısıyla, yüzeysel kaymadan Akdam köyündeki beşeri yapılarla birlikte, yakın çevredeki tarım alanları doğrudan etkilenmektedir. 1980’de artan kayma olayları nedeniyle köy, eski yerleşim alanından kısmen taşınarak 1986 yılında  Boğum tepe (1303 m) eteklerinde yeniden kurulmuştur. Heyelanın doğal çevrede meydana getirdiği en belirgin değişim Aras vadisinde izlenir. Kuzeyden güneye doğru gelişme gösteren heyelan, kabaca batı-doğu istikametinde akan Aras nehrinin yatağına kadar ulaşmış ve yatağın kuzey kenarından daralmasına yol açmıştır. Daralan kesim, Aras nehir mecrasının en dar enine profillerinden birisi olup, iki yamaç arasında vadi tabanı genişliği 20 m’ye kadar düşmüştür.</Özetçe>
<Anahtar>Heyelan, Kütle hareketi, Karışık tip kayma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇORLU ŞEHRİ VE YAKIN ÇEVRESİNDE DOKUMA-MENSUCAT (TEKSTİL) SANAYİİ’NİN GELİŞİMİ VE YENİ YAYILMA ALANLARI</Başlık>
<Özetçe>İstanbul’un Trakya doğrultusundaki yayılması 1970’li yıllarda başlamıştır. Çorlu ve Çerkezköy’deki sanayi tesisleri İstanbul’dan taşan sanayi tesisleridir.
Su temini, ulaşım kolaylıkları ve sanayinin suburbanizasyonunun da etkisiyle Çorlu’da dokuma ve diğer sanayi tesisleri hızla çoğalmaktadır.
Bir bölgesel plândan yoksun olarak çoğalan sanayi tesislerinin geleneksel üretim ve bu üretim alanları üzerindeki olumsuz etkileri sürmektedir.</Özetçe>
<Anahtar>Sanayileşme, Sanayi Coğrafyası, Dokuma Sanayii</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AKÇAABAT’TA ŞEHİRLEŞME VE ŞEHİRSEL FONKSİYONLAR</Başlık>
<Özetçe>Akçaabat, Karadeniz Bölgesi’nin Doğu Karadeniz Bölümü sınırları içerisinde yer alır. Şehir aynı adı taşıyan ilçenin kuzeyinde Karadeniz kıyısında kurulmuş olup yönetim bakımından Trabzon Şehri’ne bağlıdır. Şehir yönetim bölgesi batıda Çarşıbaşı, güneyde Düzköy ve Maçka ilçeleri, doğuda Trabzon şehrine bağlı Akyazı Beldesi, kuzeyde Karadeniz ile çevrilidir. Çevresine göre merkez olma rolü bulunan yerleşme nüfus sayısı, fizyonomik görünümü ve fonksiyonları ile bir şehir özelliği taşımaktadır.Yakın geçmişte tarım fonksiyonu birinci derecedeki önemini kaybetmiş; buna karşılık eğitim, sağlık, ulaşım, yönetim ve ticaret gibi iş kollarından oluşan hizmet fonksiyonları önemli bir gelişme göstermiştir.       
 Nüfusu 39102 olan Akçaabat şehrinde aktif nüfusun (7432 kişi)  %71.7’si (5332) genel  hizmetler, % 6.5 (480 kişi) tarım ve % 21.8 (1620 kişi) sanayi faaliyet alanlarında çalışmaktadır (2000). Buna göre Akçaabat hizmet fonksiyonlarının ortaya çıkardığı bir şehir yerleşmesidir. Sanayi faaliyetleri yeterince gelişmemiş olup mevcut sanayi tesislerinin çoğu atölye tipi işyerlerinden oluşmaktadır.</Özetçe>
<Anahtar>Şehir, Fonksiyon, Nüfus, Ticaret, Yönetim, Eğitim, Sanayi, Hizmet.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA EĞİTİMİNDE ETKİLEŞİMLİ ÇOKLU ORTAM (MM) UYGULAMALARI, ANİMASYONLAR VE ÖNEMİ</Başlık>
<Özetçe>Gelişen teknolojiyle birlikte yeryüzüne bağlı olaylar ve bu olaylar arasındaki ilişkilere dayalı problemler gün geçtikçe büyük bir hızla büyümekte ve çeşitlenmektedir. Bireylerin yeryüzüyle ilişkili olayları kavraması ve problemleri tanımlayıp nedenlerini belirleyebilmesi, sonuçlarını tahmin edebilmesi  (coğrafi öngörü) iyi bir coğrafya eğitimiyle mümkündür. Mekan ile ilişkili olayların en renkli ve en çarpıcı yönleriyle aktarılması, işlenmesi,  yorumlanması ve öğretilmesi çağdaş coğrafya eğitiminin bir gereğidir.
Deprem, sel, heyelan, erozyon, volkanizma gibi doğal olaylar yanında; nüfus, yerleşme, ekonomik faaliyetler, hatta stratejik ve jeopolitik gelişmelerin eğitim sürecinde en etkin, en çarpıcı ve en hızlı bir biçimde verilmesi gerekmektedir. Bu süreç, olaylar arasında mantıklı ve bilimsel korelasyonlar kurabilen, sağlıklı çözüm alternatifleri üretebilecek, olgunlaşmış ilişkilendirici ve planlamacı bir zihin yapısının oluşturulması açısından da gereklidir.
Günümüzde bilişim teknolojisi ve bilgisayar destekli çoklu ortam-MM (mültimedya) araçları oldukça gelişmiştir. Özellikle internet ve görsel yazılım uygulamaları, bilgiye ulaşma ve bilgiyi işleme açısından sayısız alternatifler sunmaktadır. Burada coğrafya öğretmeninin teknik bilgi donanımı ve yaratıcılığı, dolayısıyla coğrafya öğretmeni yetiştirilmesinde bilişim teknolojisinin entegrasyonunun önemi ortaya çıkmaktadır.</Özetçe>
<Anahtar>Çoklu Ortam, Coğrafi Eğitim, Animasyon.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ANTALYA’DA SEBZE-MEYVE TİCARETİ VE ANTALYA TOPTANCI HÂLİ’NE COĞRAFİ BİR YAKLAŞIM</Başlık>
<Özetçe>Türkiye, her mevsim sebze-meyve yetiştirebilen, Dünya’daki ender ülkelerden biridir. Bu özellik ülkemizi diğer pek çok ülkeden daha avantajlı bir konuma taşımaktadır. Ancak bu avantaj yeterince kullanılamamıştır. Bunun en önemli nedenlerini; çiftçimizin bilinçli ve planlanabilen üretim yapmaması ile sosyal ve ekonomik yetersizliklerden dolayı rekabet gücünün düşmesi oluşturmaktadır.       
Antalya, Türkiye yaş sebze-meyve ticaretinin %60’ını karşılayan önemli bir merkezdir. Özellikle 1990’lı yılların başından itibaren artmaya başlayan seracılık faaliyetleri, Antalya’yı Türkiye’nin en önemli yaş sebze-meyve yetiştirip pazarlayan ili durumuna getirmiştir. Bununla birlikte yetiştirilen yaş sebze-meyvenin pazarlandığı Antalya Toptancı Hâli, Avrupa’nın en önemli üretici halleri arasına girmiştir. Hâlde 2003 yılı itibariyle yaş sebze-meyve ticareti yapan 319 tüccar ve 144 komisyoncu bulunmaktadır. Bu tüccar ve komisyoncularda depolama, paketleme, yükleme işlerinde çalışan önemli bir nüfus kitlesi istihdam edilir. Antalya Toptancı Hâli, tüccar ve komisyoncular dışındaki çeşitli meslek gruplarını da kendine çekerek günümüzde büyük bir ticaret kompleksi haline gelmiştir. Hâlin etki sahası içerisine Türkiye’nin bütün coğrafi bölgeleri ile birlikte Avrupa kıtasının tamamı, Yakındoğu, Amerika ve Uzakdoğu ülkeleri girmektedir. </Özetçe>
<Anahtar>Sebze-meyve, Seracılık, Toptancı hali, Komisyoncu</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA TEZSİZ YÜKSEK LİSANS ÖĞRENCİLERİNİN ÖĞRETİM TEKNOLOJİLERİ VE MATERYAL GELİŞTİRME DERSİNDEKİ BAZI TEKNOLOJİLERE VE ETKİNLİKLERE BAKIŞI</Başlık>
<Özetçe>Bu  araştırmanın amacı, Atatürk Üniversitesi Kazım Karabekir Eğitim Fakültesi Coğrafya Eğitimi Anabilim Dalı tezsiz yüksek lisans öğrencilerinin Öğretim Teknolojileri ve Materyal Geliştirme dersi ve bu derste kullanılan bazı teknolojiler ile öğretim etkinlikleri hakkındaki görüşlerini ortaya koymaktır. Veri toplama aracı olarak, 27 sorudan oluşan bir anketin kullanıldığı araştırmanın evrenini, Coğrafya Eğitimi Anabilim Dalı tezsiz yüksek lisans programına kayıtlı  127 öğrenci oluştururken, random yolla seçilen 89 öğrenci örnekleme katılmıştır. Elde edilen veriler SPSS’te  çeşitli istatistik teknikleri kullanılarak analizi edilmiştir. Öğretmen adaylarının görüşlerinin, cinsiyete, dersi alma durumuna ve geldikleri kaynaklara bağlı olarak farklılık gösterdiği ortaya çıkmıştır.</Özetçe>
<Anahtar>Materyal geliştirme, etkinlik, öğretim teknolojileri.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>MESUDİYE (ORDU) KÖYKENT PROJESİ </Başlık>
<Özetçe>Gerek dünyada, gerekse Türkiye’de kırsal kalkınma, gündemdeki yerini sürekli olarak koruyan kalkınma çabalarından biridir. Kırsalın kalkındırılması sosyal, kültürel ve ekonomik boyutlu olup, aynı zamanda çok yönlü analiz ve planlamalar gerektirir. Bu bakımdan kalkınma modellerinin belirlenmesinde öncelikle ortamın coğrafi özelliklerinin tespit edilmesi, planlamanın yapılabilirliği açısından oldukça önemlidir. Çalışmamızda kırsal kalkınma yaklaşımlarından biri olan ve Ordu ili Mesudiye ilçesinde 2000 yılında uygulamaya konulan, Köykent Projesi coğrafi bakış açısı ile değerlendirilmesi amaçlanmıştır.</Özetçe>
<Anahtar>Köy-kent Projesi, Kırsal kalkınma, Planlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KURULUŞU, GELİŞMESİ VE FONKSİYONLARI AÇISINDAN KIRIKHAN ŞEHRİ</Başlık>
<Özetçe>Araştırmamıza konu oluşturan kırıkhan şehri Akdeniz Bölgesinin Adana Bölümünde, Hatay  idari alanının kuzeydoğusunda yer alır. Kırıkhan şehri Amanos Dağlarının eteklerinde, Amik Ovasına doğru hafif bir meyille alçalan 190m yükseltiye sahip bir alana yerleşmiştir. Kırıkhan Doğu Anadolu Fay (DAF) hattının geçtiği alan  üzerinde kurulmuştur. Yıllık ortalama sıcaklık 19.1oC dir.Yıllık yağış miktarı 570 mm yi bulurken, Kırıkhan da Akdeniz iklimi hakimdir. Çalışma alanında Maki üyeleri yaygınlık göstermektedir. İlçenin başlıca akarsuları ovayı baştan başa kat eden Karasu ile ilçe merkezinden geçen mevsimlik Delibekirli Çayıdır.
Kırıkhan şehir merkezinin 2000 yılında 63615 nüfusa sahip, erkek nüfus (%50.2)  kadın (%49.8) nüfusundan fazladır. Kırıkhan da Ekonomik faaliyet kolları içerisinde hizmet, ticaret ve sanayi kollarında istihdamın oranı %80,2 iken, tarım sektöründe çalışanların oranı  sadece %19,8 dir. Kırıkhan başta Hizmet, Ticaret ve Sanayi sektörlerinin geliştiği bir şehir özelliği göstermektedir.</Özetçe>
<Anahtar>Fonksiyon, Şehir, Gelişme</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>DOĞAL SÜREÇLERİN ORTAYA ÇIKARDIĞI TARİHİN ÖNEMLİ BİR STRATEJİK NOKTASI: KEMAH (ERZİNCAN) KALESİ</Başlık>
<Özetçe>Çalışmamız bir tarihi coğrafya araştırmasıdır. Coğrafi süreçlerin ortaya çıkardığı çeşitli doğal yapıların, tarihte toplumların sosyoekonomik ve kültürel durumları üzerinde nasıl etkili olduğu ortaya konulmuştur. Bunun yanında, hem coğrafi hem de kültürel niteliği olan Kemah Kalesi ve Kemah’ın turizm potansiyelinin önemi üzerinde durulmuştur.</Özetçe>
<Anahtar>Kemah Kalesi, Tarihi Coğrafya, Turizm Potansiyeli</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ISPARTA YÖRESİNDE FİZİKİ ÇEVRE FAKTÖRLERİNİN YERLEŞME BİRİMLERİ ÜZERİNDEKİ ETKİSİ</Başlık>
<Özetçe>Bu çalışma, Isparta ve yöresinde, fiziki çevre faktörlerinin yerleşim birimleri üzerindeki etkilerini konu almaktadır. Genellikle, yerküresi üzerindeki tüm alanlar; sel, kuraklık, heyelan, kaya düşmesi deprem, tayfun ve volkanizma gibi doğal afetlerle karşı karşıya kalmaktadır. Yerleşim alanlarındaki tehlikeler kendiliğinden önlenemez. Ancak, can ve mal kaybına yüksek derecede  maruz kalabilecek yerleşim yerleri ve bu yörelerdeki arazi şartları, önceden araştırılırsa ve tehlikenin türüne  bağlı olarak, bir takım ön hazırlıklar yapılırsa, muhtemel bir tehlikenin boyutlarını azaltmak mümkün olabilir. Örneğin, Isparta ve yöresinde Senirkent ve Sütçüler sel felaketine karşı hassas olan yerlerdir. Doğal felaketleri kontrol etmenin pek çok yolları vardır. Bunlar; insanları eğitmek, yerleşim alanlarını mikro boyutta bölgelendirmek ve muhtemel tehlikelere karşı her zaman hazır olmaktır.</Özetçe>
<Anahtar>yerleşme, fiziki çevre, heyelan, seller, deprem.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFİ BECERİLER VE BUNLARI ÖĞRENCİLERE KAZANDIRMA YOLLARI </Başlık>
<Özetçe>En iyi coğrafya öğretim yolu, öğrencinin aktif olarak
katılımı ile mümkündür. Bu sayede öğrenci, coğrafyanın sadece bir bilgi yığını olmadığını anlayacak ve günlük hayattaki mekana bağlı bir çok problemi çözme becerisi gelişecektir. Öğrencinin hayatından daha başarılı olabilmesi için bir çok coğrafi beceriye sahip olması gerekir. Aynı şekilde yeni Liseler için Coğrafya Öğretim Programı öğretmenlerimize ve öğrencilerimize coğrafi becerinin öğretimi ve öğrenilmesi konusunda bir çok sorumluluk yüklemektedir. Bu çalışma, coğrafi becerilerin neler olduğu ve bunların öğrenciye nasıl kazandırılabileceği üzerinde durmaktadır. Ayrıca bu beceriler öğrenciye kazandırılırken, kullanılabilecek en iyi  öğretim stratejileri üzerinde durulmakta ve sonuçta coğrafi becerilerin öğretimi ile alakalı örnek aktivitelerle çalışma bitirilmektedir.</Özetçe>
<Anahtar>Coğrafya
Eğitimi, Coğrafi beceriler, Genellemeler, Harita Okuma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>FEMİNİST COĞRAFYA VE KADIN GÖÇMENLER</Başlık>
<Özetçe>Hayatın her alanındaki geleneksel tarzlardaki değişimin bir sonucu olarak, coğrafya birçok başka bilim dalıyla işbirliği içinde çalışmayı gerektiren bir sosyal bilim dalı olmuştur. Kadın nüfusla ilgili sorunlar da, yirminci yüzyılın ikinci yarısından itibaren bu bilim alanının inceleme konuları arasına girmiştir. Bu konu ile bağlantılı olarak kadınların sosyal konumları, yaşam koşulları, özgürlük savaşımları ve kendi yaşamlarını yönlendirme çabaları coğrafya biliminin ilgi alanları arasındadır. Bunlar arasında, göçün bir alt dalı olarak kadın göçü de coğrafya çalışmalarında giderek artan bir şekilde üzerinde durulan bir inceleme konusu olmaktadır. Bunda kadın coğrafyacıların sayısındaki artışın önemli bir rolü olmuştur. Sonuç olarak, kadın coğrafyası ve kadın göçü gibi kavramlar, zaman içinde coğrafya çalışmalarında özgün bir yer edinmişlerdir. Bu çalışma, kadın coğrafyası, kadın göçü ve bu göçün ortaya çıkardığı sorunlar üzerine kuruludur.</Özetçe>
<Anahtar>coğrafya, kadın coğrafyası, göç, kadın göçü.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ORTA ÖĞRETİM ÖĞRENCİLERİNİN COĞRAFYA DERSLERİNE KARŞI TUTUMLARI ÜZERİNE BİR ARAŞTIRMA: ERZURUM ÖRNEĞİ</Başlık>
<Özetçe>Bu çalışma, Erzurum’daki Orta öğretim öğrencilerinin coğrafya derslerine karşı tutumlarını ve bu tutumların çeşitli dağılımlarını belirlemeyi amaçlamaktadır. İl merkezinde yer alan 6 farklı orta öğretim kurumunda, 316’sı erkek 196’sı kız olmak üzere, toplam 512 öğrenciye uygulanan tutum ölçeğinden elde edilen bulgulara dayanarak; öğrencilerin genel olarak coğrafya derslerine karşı olumlu tutumlara sahip oldukları görülmüş,  ancak bu tutumlarda bazı farklılaşmalara da rastlanmıştır.</Özetçe>
<Anahtar>Coğrafya Eğitimi, Tutum, Coğrafya, Orta öğretim Coğrafya Dersleri.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DOĞU KARADENİZ’DE ALTERNATİF BİR TURİZM MERKEZİ: KÜMBET YAYLASI</Başlık>
<Özetçe>Kümbet yaylası, Giresun iline bağlı Dereli ilçesi sınırları içerisinde yer alır. Giresun'a yaklaşık 60 km, Dereli kasabasına ise 26 km uzaklıkta olup, 1750-1950 m yükseltiler arasında kurulmuştur. Yayla, aynı adı taşıyan Kümbet köyü (1400-1600 m) sınırları içerisinde bulunmakta olup, geçici bir yerleşme olarak Uzundere köylüleri ile birlikte kullanılmaktadır. Kümbet yaylası ve çevresi; orman örtüsü, faunası, olağanüstü manzarası, yöreye özgü sivil mimari özellikleri, temiz havası ve soğuk sularıyla önemli bir turizm potansiyeline sahiptir. Çevresindeki geniş otlak alanları ile geleneksel yaylacılık faaliyetine de uygun oluşu, yaylanın Osmanlılar döneminden beri yöre halkı tarafından sayfiye amaçlı olarak kullanılmasına imkan hazırlamıştır. Son yıllardaki turizm konusundaki çalışmalarla giderek daha fazla rekreasyonel yaylacılığa hizmet etmenin yanı sıra hayvancılık amaçlı yaylacılık faaliyeti de önemini korumaktadır. Bu özellikler yaylanın, Doğu Karadeniz sınırları içerisinde bulunan 16 diğer yayla ile birlikte, turizm faaliyetlerinin geliştirilmesi öngörülen yaylalar içerisine dahil edilmesinde önemli rol oynamıştır. Böylece Kümbet ile birlikte  çevresindeki çok sayıdaki yayla, 3800 ha.lık alanı ile, doğal dokunun ve kültürel değerlerin korunması şartıyla, 20 Mayıs 1991 tarihinde turizm merkezi olarak ilan edilmiştir .</Özetçe>
<Anahtar>Yayla, Kümbet Yaylası, turizm aktivitesi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BELEN GEÇİDİ’NDE COĞRAFİ GÖZLEMLER</Başlık>
<Özetçe>Bir bütün olarak ele alındığında eskiden beri ülkemiz, dünyanın çok nüfuslu iki büyük sahası olan Akdeniz ve Avrupa ülkeleri ile güney ve güneydoğu Asya ülkeleri arasında bir köprü rolü oynadığı açıktır. Bu durum ülkemizin, kuzeyde Karadeniz ile güneyde Akdeniz arasında uzanan iki yarımadadan meydana gelmesiyle yakından ilgilidir. Çünkü Bilindiği üzere ülkemizde dağların uzanışı genel çizgileri ile doğu-batı istikametindedir. Kuzeyinde Karadeniz sıradağlarının, güneyde de Toros sıradağlarının uzandığı ülkemizde dar anlamda Karadeniz ve Akdeniz Bölgeleri'nin iç bölgeleri bağlantısı, geniş anlamda da doğu ile batı arasındaki transit ticaret bağlantıları dağlarda yer alan geçitler sayesinde olmaktadır. Ülkemizde yük ve yolcu taşımacılığının önemli bir kısmının karayolları ile yapılması geçitlerin sahip olduğu değeri daha da artırmaktadır. Kuşkusuz bu önemli geçitlerden birisi de, Belen Geçididir.
Stratejik ve ekonomik değerinden dolayı, tarihin hemen her döneminde önemini koruyan Belen geçidi, Balkanlardan Ortadoğu ülkelerine ulaşımı sağlamasında dolayı hinterlandını uluslararası düzeye taşımıştır. Gerek ülkemiz ve gerekse komşu ülkeler arasındaki taşımacılık faktörünün büyüklüğü geçitteki trafik hacmini de olumlu etkilemektedir. Bu çalışmada Türkiye karayolu ulaşımında önemli bir yere sahip olan Belen Geçidi'nin coğrafi özellikleri üzerinde durulacaktır.  </Özetçe>
<Anahtar>Ulaşım, Boğaz, Geçit , Belen Geçidi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık></Başlık>
<Özetçe></Özetçe>
<Anahtar></Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İSCEHİSAR HAVZASIN’DA ARAZİ KULLANIMI VE SORUNLARI</Başlık>
<Özetçe>Bu çalışmanın amacı, Coğrafi Bilgi Sistemleri (CBS) ve Uzaktan Algılama (UA) tekniklerini kullanarak, Afyon ilinde yer alan İscehisar havzasının arazi kullanımını belirlemektir. Bu amaçla özellikle, arazi kullanımı ve bitki örtüsü özellikleri ele alınmıştır.  Arazi kullanım ve bitki örtüsü yoğunluk haritaları Landsat TM görüntülerinden elde edilmiştir. Sonuç olarak bu çalışmada İscehisar havzasında mevcut arazi kullanımı, arazi kullanımından kaynaklanan sorunlar ve çözüm önerileri ortaya konulmaya çalışılmıştır.</Özetçe>
<Anahtar>Arazi kullanımı, İscehisar Havzası, Coğrafi Bilgi Sistemleri (CBS), Uzaktan Algılama (UA).</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ALAŞEHİR İLÇESİNİN NÜFUSUN GELİŞİMİ</Başlık>
<Özetçe>Alaşehir ilçesi 100 bine yaklaşan nüfus miktarı ve km2'ye düşen 96 kişilik nüfus yoğunluğuyla Manisa ili ve Ege Bölgesi içerisinde önemli bir yere sahiptir. Alaşehir'in bucak ve köylerinde bulunan nüfus miktarı ilçe merkezinin nüfus miktarından daha fazladır. Nüfusun yaklaşık % 42'si şehirde yaşarken, % 58'i kasaba ve köylerde yaşamaktadır. Bu oran Türkiye'nin göstermiş olduğu şehir-köy nüfusları oranlarının tam tersidir. Bu da kırsal kesimde yaşayan nüfusun ekonomik açıdan henüz fazla bir zorluk çekmediğinin göstergesidir. Bucak ve köylerde yaşayan nüfus, tarım arazilerini işleyerek, yaşamını zorda olsa devam ettirebilmektedir. Ancak son zamanlarda kırsal kesimdeki nüfus artışında bir azalma meydana geldiği gibi ilçe merkezinden de dışarı göçler meydana gelmektedir. Bu nedenle kırsal kesimdeki halkın bulunduğu yerden göç etmemesi için bazı bölgesel kalkınma planları yapılmalı ve ilçede sanayi atılımı gerçekleştirilmelidir. Kırdan şehre olan göçlerde doğal coğrafya özellikleriyle ekonominin önemli bir etkisi vardır. Ancak bu ilişkinin formülize edilebilmesi oldukça zordur.</Özetçe>
<Anahtar>Alaşehir, Nüfus Gelişimi, Şehirleşme, Nüfus Yoğunluğu</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AŞKALE DEPREMLERİ VE ETKİLERİ</Başlık>
<Özetçe>Hatırlanacağı üzere 25 Mart 2004 Perşembe ve 28 Mart 2004 Pazar günü Erzurum ilinin batısında yıkıcı etki yapan orta büyüklükte iki deprem meydana gelmiştir. Merkez üssü Aşkale olan depremler başta Kandilli beldesi olmak üzere çok sayıda kırsal yerleşmede hasara yol açmıştır. Depremler; 3 ilçe, 5 belde ve 129 köyde hasar oluşturmuştur. Depremlerin orta büyüklükte olmasına karşın, can ve mal kaybıyla dikkati çekmiştir. Nitekim 10 kişi hayatını kaybederken 51 kişi de yaralanmıştır. Bayındırlık Bakanlığı Afet İşleri Genel Müdürlüğü'nün tespitlerine göre Erzurum merkeze bağlı bazı köyler ile Ilıca, Aşkale ve Çat ilçelerine bağlı köylerde toplam 2054 konut, 1797 ahır ve 6 işyeri yıkılmış veya ağır hasar görmüştür. Ayrıca, Aşkale ilçe merkezi ile Kandilli ve Yeniköy beldelerinde  de çok sayıda konut ve işyeri ağır hasar görmüştür.
Bu çalışama ile deprem sonrası arama-kurtarma, ilk yardım ve geçici barınma çalışmaları ile depremlerin meydana getirdiği ekonomik kayıplar ile sosyal ve psikolojik etkileri ortaya konulmaya çalışılmıştır. Bu çerçevede, deprem öncesi yerleşmeler ve konutlar hakkında da değerlendirmeler yapılmıştır.</Özetçe>
<Anahtar>Afet, arama-kurtarma, deprem, geçici barınma, geleneksel konut, ilk yardım.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ZEYTİNTAŞI MAĞARASI (Serik-ANTALYA)</Başlık>
<Özetçe>Zeytintaşı mağarası, Antalya Serik İlçe Merkezinin 16 km kuzeyinde yer alır. Mağara, Köprü çayın kolları olan Koca dere ve Gökçeler deresi arasında yer alan Zeytintaşı tepenin (400 m) güney yamacında ve deniz seviyesinden 225 m yükseltidedir. İdari bakımdan Serik İlçesine bağlı Akbaş köyünün Gökçeler Mahallesi sınırları içerisinde bulunan mağara, Miyosen konglomerası tarafından kuşatılmış Jura-Kretase yaşlı kalkerler içerisinde ve kuzeybatı-güneydoğu yönlü bir fay üzerinde gelişmiştir.
Alttan ve yanlardan geçirimsiz birimlerce kuşatılmış olan Zeytintaşı mağarası, akarsularla yarılarak askıda kalmış yarı aktif-fosil bir mağaradır. Damlataş sütunları tarafından birçok küçük salon ve odacığa ayrılmış olan mağara, birbirine bağlı iki kattan meydana gelmiş olup toplam 233 metre uzunluğa sahiptir.
Zeytintaşı mağarası 1997 yılında taş ocağı işletmek amacıyla açılan yapay bir galeri sonunda tesadüfen bulunmuştur. Sıcak ve nemli bir havaya sahip olan mağara, çeşitli damlataş oluşumları ile kaplıdır. Sarkıt, dikit, sütun gibi damlataş oluşumları yanında küçük gölcükler ve boyları yer yer yarım metreye ulaşan makarnaya benzeyen (spagetti) sarkıtlar mağaranın en karakteristik şekilleridir.</Özetçe>
<Anahtar>Zeytintaşı mağarası, sarkıt, dikit, sütun, küçük gölcükler, spagetti biçiminde sarkıtlar.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÖĞRETİM TEKNOLOJİLERİ VE MATERYAL GELİŞTİRME (ÖTMG) DERSİNİN ÖNEMİ VE ÖĞRETİM SÜRECİNE İLİŞKİN ÖNERİLER </Başlık>
<Özetçe>Öğretim Teknolojileri ve Materyal Geliştirme dersi ile, öğretmen adaylarının eğitim teknolojilerindeki gelişmeleri takip edebilmeleri, araç-gereç ve materyal kullanma becerilerine katkı sağlamaları ve bunlara karşı olumlu tutum geliştirmeleri hedeflenmektedir.
Bu çalışmada, Coğrafya Eğitimi Anabilim Dalı'nda 2005-2006 öğretim yılı güz yarıyılında okutulan Öğretim Teknolojileri ve Materyal Geliştirme dersinin planlamadan değerlendirmeye tüm öğretim süreci ortaya konmaya çalışılmıştır. Ayrıca, uygulama saatlerinde hazırlanan araç-gereç ve materyallerden örnekler sunulmuş ve dersin işlenişine yönelik bazı önerilere yer verilmiştir.</Özetçe>
<Anahtar>Coğrafya eğitimi, öğretim teknolojisi, materyal</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>LAKAP VE LOGOLARDA TÜRKİYE ŞEHİRLERİ: ANLAMLARIN COĞRAFYASI</Başlık>
<Özetçe>Şehirler insanoğlunun en son mekânsal eseridirler.  Birçok bakımdan onlara benzerler.  Şehirlerin de kişilikleri vardır.  Bu kişilikler lâkap ve sembollerle ifade edilebilir.  Bu çalışma, Türkiye'de il merkezi olan şehirlerin lâkapları ile logolarında yer alan sembolleri ele almakta ve çözümlemektedir.  Logolarda bulunan sembollerin anlamları internet ve telefon görüşmesi yoluyla şehir belediyelerinden elde edilmiştir.  Sonuçta görülmektedir ki Türkiye'deki il merkezi olan şehirler, sayıca çok olmasa da lâkaplara sahiptir ve logolarında çok sayıda sembol kullanmışlardır. Bu durum ülkemiz arazi yapısının çeşitliliği ile tarihsel geçmişinin zenginliğinden kaynaklanmaktadır.  Semboller arasında tarımsal ürünler, kaleler ve camiiler ön plâna çıkmaktadır.  Bu durum bir yandan ülkenin uzun süre tarım ekonomisinin etkisinde kalışı, diğer yandan şehirlerin doğası gereği toplanma ve dağıtma merkezi oluşu ile ilgilidir. Diğer etmenler yanında kültürel nedenler de Türkiye'de şehirlerin kimliğini etkilemektedir. </Özetçe>
<Anahtar>Lâkap, sembol, logo, kimlik, Türkiye şehirleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>MADENCİLİĞİN YERLEŞMELER ÜZERİNDEKİ ETKİLERİNE BİR ÖRNEK: AMASRA TAŞKÖMÜRÜ İŞLETMELERİ</Başlık>
<Özetçe>Amasra'yı Batı Karadeniz kıyı kasabalarının birçoğundan farklı kılan özelliklerin başında madencilik faaliyeti gelmektedir. Madenci kasabası olarak kurulmamasına rağmen, 19. yüzyıldan itibaren taşkömürünün işletilmesi ile Amasra kasabasının sosyo-ekonomik yapısında bazı değişimler yaşanmıştır. Özellikle 1970'den itibaren kasaba nüfusunda önemli artışlar görülmüş, bu nüfus artışına karşılık kasabayı güneyden çevreleyen tepelik alanlarda Kaleşah ve Fatih mahalleleri gibi yeni yerleşim alanları Amasra ilçe merkezi sınırlarına dahil edilmiştir. Yerleşmenin gelişiminde önemli bir paya sahip olan madencilik, günümüzde ise değişen ekonomik şartlara bağlı olarak eski önemini koruyamamıştır.</Özetçe>
<Anahtar>Amasra, madencilik, termik santral, göç, çevresel etki</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BUCAK İLÇESİNİN NÜFUS COĞRAFYASI</Başlık>
<Özetçe>Araştırma sahası, Akdeniz bölgesi göller yöresi içerisinde yer alır. Bucak ilçesi Burdur iline bağlı olup, Burdur ilinin yüzölçümü ve nüfusu itibariyle en büyük ilçesidir.
Bucak 1926 tarihinde ilçe olmuştur. Nüfus artış hızı 1927-2000 yılları arasında % 20,3 oranında gerçekleşmiştir. Kaba doğum ve ölüm hızları Türkiye ortalamasının altındadır. Yöreden özellikle Antalya iline yoğun bir iç göç yaşanmaktadır. Bununla birlikte Türkiye'nin birçok iline kitre ve salep toplayıcılığına yönelik mevsimlik göçler yapılmaktadır. İlçede kadın nüfus fazladır. Nüfusun dar aralıklı yaş gruplarına göre dağılımı Avrupa birliği ülkelerine yaklaşmaktadır. Nüfusun % 94,1'İ okur-yazar durumdadır. Okullarda derslik sayısı ve hem de öğretmen başına düşen öğrenci sayısı Avrupa birliği ölçütlerine uygundur. Benzer özellikler sağlık hizmetleri için geçerlidir. Sağlık hizmetleri nitel ve nicel açıdan gelişim göstermektedir. Araştırma sahasında aile nüfus büyüklüğü 3,7'dir. İlçenin, Aritmetik ve tarımsal nüfus yoğunlukları Türkiye ortalamasının altında değerler gösterirken, fizyolojik nüfus yoğunluğu Türkiye ortalamasının üzerindedir.</Özetçe>
<Anahtar>Demografya, Nüfus Artı Hızı, Göç, Nüfusun Cinsiyet Durumu, Nüfusun Eğitim Durumu, Nüfusun Sağlık Durumu, Aritmetik Nüfus Yoğunluğu </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BALIKESİR ÇEVRESİNDE GELENEKSEL KIRSAL AVLU PEYZAJI VE DEĞİŞİMİ</Başlık>
<Özetçe>Peyzaj kültürü yansıtır. Bundan dolayı peyzaj incelemeleri kültürü açıklamada önemlidir. Geleneksel kırsal Türk evi avlu içinde kurulmuştur. Bu özellik, Türkiye'nin geleneksel kırsal peyzajını biçimlendiren temel unsurlardan biridir.
Bu çalışmada Balıkesir çevresindeki geleneksel kırsal avlu mekanının anlamı, işlevi ve değişimi ortaya konulmaya çalışılmıştır. Balıkesir çevresindeki yedi kırsal yerleşme birimi örneklem olarak belirlenmiştir. Popüler kültür yayılması ve geleneksel kırsal avlu mekanının değişiminde mesafenin rolünü ortaya koymak için örnek kırsal yerleşmeler Balıkesir ovası ve çevresindeki dağlık-tepelik alandan seçilmiştir. Buradan hareketle Türkiye'nin geleneksel kırsal avlu mekanı ile ilgili genel sonuçlara ulaşılmaya çalışılmıştır. Bu sonuçlara göre geleneksel kırsal avlu mekanı özel mekan (ev) ile genel mekan (sokak) arasındaki geçiş alanıdır. Geleneksel dünya görüşü ve hayat tarzına bağlı olarak günlük hayatın büyük bölümü avluda geçirilir. Tarımsal üretim, depolama ve savunma işlevine sahiptir. Mahremiyet sağlar. Daha çok kadın mekanı özelliği taşır. Dağlık-tepelik alanlarda uzaklık nedeniyle geleneksel kırsal avlu mekanı orijinal yapısını büyük ölçüde korurken, popüler kültürün çok daha hızlı ve kolay yayıldığı şehre yakın alanlarda geleneksel kırsal avlu mekanı değişmeye ve bozulmaya başlamıştır.</Özetçe>
<Anahtar>avlu, mekan, peyzaj, geleneksel Türk evi, kültürel yayılma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SINIF ÖĞRETMENİ ADAYLARININ COĞRAFYA DERSİNE OLAN İLGİ DÜZEYLERİ VE CİNSİYET FARKLILIKLARI</Başlık>
<Özetçe>Araştırma, öğretmen adaylarının coğrafya dersine olan ilgi düzeylerini ve ilgideki cinsiyet farklılıklarını  belirlemek amacıyla gerçekleştirilmiştir. Karadeniz Teknik Üniversitesi Giresun Eğitim Fakültesi Sınıf Öğretmenliği Programında okuyan  208 öğrenci örneklem olarak seçilmiştir. Seçilen öğrencilerin coğrafya dersine karşı ilgilerini ölçmek amacıyla 18 maddelik likert tipi bir tutum ölçeği geliştirilmiş ve öğrencilere uygulanmıştır. Elde edilen veriler t-testi ile analiz edilmiş ve yorumlanmıştır. Araştırmanın sonuçları öğrencilerin coğrafya dersine olan  ilgilerinin düşük olduğunu ve cinsiyet farklılığı bulunmadığını  göstermiştir.</Özetçe>
<Anahtar>Coğrafya, cinsiyet farklılığı, ilgi düzeyi, öğretmen adayı, sınıf öğretmeni</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KENTSEL MEKAN KULLANIMINDAKİ FARKLILIKLAR ÜZERİNE BİR YAKLAŞIM: BURSA VE ÇANAKKALE’NİN PERİYODİK (HAFTALIK) PAZARLARINDAN ÖRNEKLER.</Başlık>
<Özetçe>Kentsel mekanın kullanımında insan ve çevre yararına odaklanan yaklaşımların eksikliği kentlerimizde “semt pazarları” uygulamalarında da kendini gösterir. Büyüyen kentlerimizdeki  bazı semt pazarları kontrol edilemeyen, adeta kendi kendini düzenleyen bir mekansal olguya dönüşmüştür. Kentsel ortak mekanın adil kullanımını engelleyen pazar yeri örnekleri olumsuz etkileriyle aslında kendi geleceğini ortadan kaldırmaktadır. Oysa yerelin kültürel değerleriyle şekillenen pazar yerlerinin varlıklarını korumaları pek çok yönden önem taşıyor. Bu nedenle adil paylaşımlı kentsel mekan kullanımını hedefleyen bir anlayışla bu konu ele alınarak yeni alışveriş modelleri tasarlanmalıdır.
 Ülkemizdeki pazar yerleri, kuruldukları yerleşim alanlarının büyüklüğü, ölçeği, pazar yeri uygulamaları, toplumsal ve ekonomik etkileri yönünden oldukça büyük bir çeşitlilik gösterir. Hatta bir kentin ilçe merkezinde kurulan pazar yerleri arasında bile önemli farklar söz konusu olabilir. Ele alınan çalışmada Güney Marmara Bölümü’nde yer alan Bursa ve Çanakkale’nin kent merkezlerindeki semt pazarlarının karşılaştırılmasıyla, kentsel ortak mekanın pazar yeri olarak kullanımında ortak yönler bulunduğu gibi, önemli farklılıkların olduğu da belirlendi. Ayrıca nüfus, kentleşme, kentlilik faktörlerinin de kentsel mekan kullanımı ve bu kullanımın algılanması açısından önemli farklılıklara yol açtığı da çalışmada varılan sonuçlardandır.</Özetçe>
<Anahtar>periyodik pazarlar, Bursa, Çanakkale, kentsel mekan kullanımı, Güney Marmara Bölümü</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>YOMRA’NIN BAŞLICA FONKSİYONEL ÖZELLİKLERİ</Başlık>
<Özetçe>Yomra, Karadeniz Bölgesi'nin Doğu Karadeniz Bölümü'nde, Trabzon ili sınırları içerisinde yer alır. Trabzon'un 15 km kadar doğusunda bulunan Yomra, bir ilçe yönetim merkezidir. Yomra Deresi'nin Karadeniz'e ulaştığı kesimdeki kıyı düzlüğü, Yomra'nın kuruluş yerini oluşturur. Topografik özellikler, yerleşmenin Karadeniz boyunca çizgisel bir gelişim göstermesine zemin hazırlamıştır.
Kuruluş tarihi oldukça eski olan Yomra, Osmanlı idaresine katıldıktan sonra, Trabzon merkez kazasına bağlı nahiyelerden birisi durumuna getirilmiştir. Böyle olmakla birlikte Yomra, geçmişten günümüze küçük bir yerleşme olarak dikkati çekmiştir. Bu durumun ortaya çıkmasında Trabzon'a olan yakınlık, yönetim bölgesi nüfusunun azlığı ve ekonomik potansiyelin düşük olması etkili olmuştur. Nitekim Yomra birçok fonksiyon bakımından Trabzon'un etki bölgesi içerisinde bulunmaktadır.
Tarım dışı fonksiyonların geliştiği bir yerleşme olan Yomra'da 13 346 kişi yaşamaktadır. İktisaden faal nüfusun % 14.0'ı (388 kişi) tarım kesiminde, % 64.2'si (1 779 kişi) hizmetler ve geri kalan % 21.8'i (603 kişi) de sanayi sektöründe istihdam edilmektedir. Dolayısıyla Yomra'nın hâkim fonksiyonunu hizmetler oluşturmaktadır. Ancak her şeye rağmen Yomra'nın ekonomik yapısını yönlendiren esas unsur fındık tarımıdır.
Yerleşmelerin fonksiyonel sınıflandırmadaki yeri tespit edilirken nüfus, fizyonomik görünüm ve şehirsel hayat tarzı gibi farklı ölçütlere de dikkat edilmesi gerekir. Bu anlamda Yomra, hizmet fonksiyonlarının önem kazandığı ve bazı şehirsel hizmetlerin gelişme gösterdiği kasaba yerleşmelerine bir örnek oluşturur.</Özetçe>
<Anahtar>Fonksiyon, Şehir, Şehirleşme, Kasaba, Plânlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AŞKALE DEPREMLERİNDEN SONRA İNŞA EDİLEN KONUTLARIN SOSYO-EKONOMİK YÖNDEN İNCELENMESİ</Başlık>
<Özetçe>Bütün depremlerde olduğu gibi, 25 ve 28 Mart 2004 Aşkale depremlerinde ilk iş olarak arama-kurtarma, ilk yardım ve geçici barınma ile beslenme yardımları yapılmıştır. Bu çalışmalar tamamlandıktan sonra ise, depremzedelerin bir an önce kalıcı iskânı ile ilgili çalışmalar başlatılmıştır.
Depremler sırasında, oturulamayacak derecede hasar gören konutların yenilenmesi konusunda çok aceleci davranılmıştır. Çünkü bölgede kışlar uzun ve şiddetli olmaktadır. Dolayısıyla, açıkta kalan vatandaşların bir an öce bir konuta kavuşturulması gerekmektedir. Bu itibarla, yerleşmelerin yer seçiminde, konutların projelendirilmesinde ve konutların inşasında oldukça hızlı hareket edilmiştir. Bu yüzden, birtakım eksiklikler ve aksaklıklar meydana gelmiştir.
Bu çalışmayla; yerleşmelerin yer seçimi, konutların projelendirilmesi, konutların inşası, hak sahipliği ve bütün bunların yörenin sosyal, ekonomik ve kültürel yapısıyla ilgili yönleri incelenmeye çalışılmıştır. Sonuçta, yeniden inşa edilmiş bulunan yerleşmeler ve konutların birtakım sorunlar içermesine karşın, yöre insanı için daha çağdaş ve afetlere karşı daha dayanıklı konutlar olduğu görülmüştür.</Özetçe>
<Anahtar>Deprem, sosyal konut, yeni yerleşme. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYEDE YENİ GELİŞEN BİR TERMAL TURİZM MERKEZİ: ÇAVUNDUR KAPLICASI</Başlık>
<Özetçe>Kaplıcalar sağlık açısından tarihin eski dönemlerinden beri kullanılan mekanlardır. Özellikle son senelerde yardımcı sağlık tedavisi kapsamında değerlendirilen bu mekanlar, turistik aktivitenin oldukça çeşitlendiği yeni turistik çekim alanları haline gelmiştir. Çavundur Kaplıcası varlığı geçmişten beri bilinmekle birlikte, özellikle 1990'lı yıllardan itibaren yapılan tesislerle yeni gelişmeye başlayan bir termal turizm merkezidir. Günümüzde modern otel ve konaklama tesisleriyle yılda on binlerce insanımıza hizmet veren bu kaplıca, E-80 Devlet Karayolu'nun hemen kenarından geçmesi ve Ankara, Karabük, Kastamonu ve Çankırı gibi büyük nüfus potansiyeline sahip olan merkezlere olan yakınlığı dolayısıyla ülkemizin son yıllarda hızla büyüyen termal turizm merkezleri arasındadır. Bu çalışmanın amacı, buranın termal turizm potansiyelini ortaya koyarak, coğrafi yönden tanıtımı yapmak ve böylece daha fazla turiste hizmet vermesini sağlayarak içerisinde bulunduğu yörenin kalkınmasına destek olmaktır.</Özetçe>
<Anahtar>Kurşunlu, Kaplıca, Turizm</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>UŞAK’TA HAŞHAŞ TARIMININ COĞRAFİ ÖZELLİKLERİ</Başlık>
<Özetçe>Haşhaş bitkisi kapsülünden alkoloid ve tohumundan yağ elde edilen önemli bir endüstri bitkisidir. Türkiye haşhaş üretiminde Uşak ilinin önemli bir payı vardır. Nitekim 2003 yılında toplam üretimin  % 10.9'unu (5203 Ton), 2004 yılında % 8.5'ini ( 1372 Ton) karşılamıştır. Uşak ülkemizde haşhaş kapsülü üreten 13 il arasında 2003 ve 2004 yıllarında Afyon, Denizli ve Konya'dan sonra dördüncü sırada yer almıştır. 2004 yılında Türkiye'deki haşhaş ekim alanlarının (30343ha) %12.9'u  Uşak'taki ekim alanlarından oluşuyordu. Aynı yıl Türkiye'de üretilen 59311 kg morfin ve türevi maddenin % 9.2'si (5488kg) Uşak ilinde yetiştirilen haşhaşlardan elde edilmiştir. Morfin ve türevi madde ihracatından sağlanan 25 626 221$'lık  gelirin  yaklaşık 2 357 612 $'ı (%9.1) Uşak'taki üretime aittir (2004).
Uşak'taki klimatik şartların yetersizliği verim ve alkaloid oranının düşürerek haşhaşın dünya pazarlarındaki rekabet gücünü azaltmaktadır. İç talep, stok durumu, ihraç imkânları, Bolvadin Alkoloid Fabrikası'nın işleme kapasitesi ve uygulanan fiyat politikaları ve hava şartları gibi faktörler haşhaş üretiminde önemli dalgalanmalara yol açar. Bu durum haşhaş tarımının hakim ekonomik fonksiyon olmasını engellemekte ve diğer ekonomik fonksiyonlarla birlikte yürütülmesini zorunlu kılmaktadır.</Özetçe>
<Anahtar>Tarım,  Haşhaş, Uşak,  İklim</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERZURUM’UN SPOR-KAMP TURİZMİ POTANSİYELİ</Başlık>
<Özetçe>Farklı spor türlerinin hazırlık dönemleri olarak da adlandırılabilen kamp dönemlerindeki faaliyetlerin, turizm olgusu içinde değerlendirilmesi olarak tanımlayabileceğimiz spor-kamp turizmi, oldukça çeşitli önşartlara sahip bir faaliyet olarak dikkat çekmektedir. Son on yıl içerisinde ulusal ve uluslar arası düzeydeki bazı takım ve sporcuların Erzurum'u kamp yeri olarak tercih etmesi ve Dünya'daki birçok olumlu örnek, bizi bu faaliyet kolunun coğrafi temellerini ortaya koymaya ve var olduğunu düşündüğümüz mevcut potansiyeli tespit etmeye yönlendirmiştir. Yeterli tanıtım ve amaca uygun yatırımların yapılması halinde Erzurum ve yakın çevresi için önemli bir ekonomik kaynak olacağını tahmin ettiğimiz bu faaliyet kolunun Erzurum'da gelişme olanakları ve sınırlılıklarını ortaya koymak, araştırmanın öncelikli hedefleridir. </Özetçe>
<Anahtar>Spor-kamp turizmi, Erzurum, Turizm çeşitleri, Doğal çevre olanakları, Beşeri tesisler.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KKTC’DE KENTLEŞME</Başlık>
<Özetçe>Kıbrıs, Akdeniz'in üçüncü büyük adasıdır. Adanın kuzeyinde Türkiye, doğusunda Suriye, güneydoğusunda İsrail,  Filistin ve Lübnan, güneyinde Mısır en yakın komşularıdır (Harita: 1).
Adanın toplam yüzölçümü 9235 km2 dir. KKTC yüzölçümü ise 3242 km2 dir.  Ülkenin nüfusu 1996 nüfus sayımına göre 205587 kişidir.
Adada yerleşme M.Ö 1500 yıllarında başlamış ve adaya çeşitli devletler hâkim olmuştur. Ada Osmanlıların yönetimine 1572 yılında girmiştir. Osmanlıların adaya hâkim olmasıyla şehirler daha da gelişmiştir. Ada, 1878 de İngiliz yönetimine girmiştir. Adanın İngiliz yönetimine girmesiyle başlayan Türk - Rum kavgası günümüze kadar devam etmiştir.
Lefkoşa, Gazimagusa ve Girne KKTC'nin önemli kentleridir. Bu kentler verimli tarım arazileri üzerinde kurulmuş ve tarım arazileri her geçen gün kentleşmeye maruz kalmaktadır. Lefkoşa hariç diğer kentlerin imar planları da yapılmamıştır.
Bu çalışmada plansız kentleşmenin hızlı olduğu KKTC'de önemli çevresel problemler ve kirlilikler tespit edilmiş ve kentleşmenin nedenleri araştırılmış, sonuçları üzerinde durulmuştur. Bu neden ve sonuçlara uygun olarak çözüm önerileri sunulmuştur. </Özetçe>
<Anahtar>Tarih, Kent, Kentleşme</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İLKÖĞRETİM 6. VE 7. SINIF SOSYAL BİLGİLER PROGRAMINDAKİ COĞRAFYA KONULARININ GENEL AMAÇLARININ GERÇEKLEŞME DÜZEYİNE İLİŞKİN ÖĞRETMEN VE ÖĞRENCİ GÖRÜŞLERİ</Başlık>
<Özetçe>Bu araştırmada 6. ve 7. sınıf Sosyal Bilgiler programındaki Coğrafya konularının genel amaçlarının gerçekleşme düzeyi, öğretmen ve öğrenci görüşlerine göre ortaya konulmaya çalışılmıştır. 114 Sosyal Bilgiler öğretmeni, "1450" altıncı ve "1455" yedinci sınıf öğrencisi bu araştırmanın örneklemini oluşturmuştur. Genel amaçların gerçekleşme düzeylerinde yüksek yüzdeye sahip olan öğretmen ve öğrenci görüşleri ortaya çıkarılmıştır. Genel amaçların gerçekleşme düzeylerinin öğretmen ve öğrenci görüşlerine göre farklılaştığı tespit edilmiştir.</Özetçe>
<Anahtar>Sosyal Bilgiler, Coğrafya, Program, Genel Amaç</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>UZUNYAYLA, GÖVDELİ DAĞI ve YAKIN ÇEVRESİNDE (DOĞU TOROSLAR) KARSTİK ŞEKİLLER</Başlık>
<Özetçe>Doğu Toroslar'ın batı bölümünde yer alan Uzunyayla çevresi yapı ve karstlaşma ilişkisinin açık olduğu bir alandır. Yörede karstlaşma üzerinde genç tektonik ve paleocoğrafya etkin rol oynamıştır. Karstlaşmanın derinliğini kıvrımlı, kırıklı Paleozoik ve Mesozoik kireçtaşları altındaki Üst Kretase yaşlı ofiyolitler belirlemektedir. Kireçtaşlarının Alt-Orta Miyosen tektonik hareketleriyle yükselmesi karstlaşmayı hızlandırmıştır. Neotektonik dönem yapılarından KD-GB doğrultusundaki Sarız-Yazyurdu fayı, karstik birimleri aynı doğrultuda kesmiş ve karstlaşmayı yönlendirmiştir. Dolinler, karstik kaynaklar (Pınarbaşı, Yedigöz ve Karagöz), travertenler, kanyon vadiler, subatan-suçıkanlar (Karagöz deresi), düdenler ve en az bir kenarı fayla sınırlandırılan uvala ve polyeler oluşmuştur. Üst Miyosen-Pliyosen'de Uzunyayla havzasının çökmesi ve buna bağlı gelişen karasal çökeller havza tabanında karstlaşmanın örtü birimleri altında sürmesine yol açmıştır. Pliyo-Kuvaterner'de Toroslar'ın bütünüyle yükselmesi ve aktif tektonik karstlaşmayı yeniden canlandırmış, yüzeysel drenajın yeraltına kaymasına neden olmuştur. Ayrıca, Kuvaterner'deki iklim değişmeleri nedeniyle karstlaşma soğuk ve kurak dönemlerde yavaşlamış, sıcak ve nemli dönemlerde ise artmıştır.
Uzunyayla'nın güney ve doğusunda kalınlığı 600 m.yi aşan Mesozoik yaşlı kalkerler üzerindeki dolinlerin büyük boyutlu olanları (koyak), 2000 m.'den yüksek alanlar üzerinde, Kuvaterner buzul devirlerinde oluşan buzkar çukurlarının sonradan karstlaşmasıyla oluşmuştur. Uvalalar (Karıölen, Abdalbudaran ve Kötüaçan) ve Polyeler (Şekerpınar Çavdarlı, Çamurlu, Hara, Erdoğan ve Serçekale), Sarız-Yazyurdu fay zonu boyunca tektonik ve karstlaşmaya bağlıdır. Yöredeki uvalalar büyüklüklerine göre polyeden küçük, ancak faya da bağlı oluştuklarından polyelere benzer karstik çukurluklardır.

Bu çalışmada, Doğu Toroslar'ın batı bölümünü oluşturan Uzunyayla (Kayseri)) ve yakın çevresinde karstik şekiller ile neotektonik arasındaki ilişkiler ortaya konulmaya çalışılmıştır.</Özetçe>
<Anahtar>Doğu Toroslar, Uzunyayla, Karst,  Jeomorfoloji</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇAMALTI TUZLASI </Başlık>
<Özetçe>Araştırma sahamız, Ege Bölgesinin Ege Bölümünde İzmir ili sınırları içerisinde deniz kıyısında bulunmaktadır. Bu çalışmada Türkiye'nin en büyük deniz tuzlası olan Çamaltı Tuzlası coğrafi özellikler yönünden incelenmiştir. 1863 yılında üretime açılan söz konusu tuzla, İzmir ilinin kuzeyinde ve il merkezine 28 km uzaklıktadır. Genel olarak tuzla I. ve II. tuzla, su depolama alanları ve kristalizasyon havuzları olarak 4 ana kısma ayrılır. Yılda yaklaşık 514 000 ton tuz üretilen tuzla, Türkiye toplam tuz üretiminin % 25 ini karşılamaktadır. Gerekli yatırımlar yapıldığında ve kapasite artırıldığında yıllık üretimin 1 milyon tonu aşacağı tahmin edilmektedir.</Özetçe>
<Anahtar>Çamaltı, Tuzla, Çamaltı Tuzlası</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFİ YÖNLERİYLE ANTALYA’DA ÖRTÜ ALTI SÜS BİTKİLERİ YETİŞTİRİCİLİĞİ</Başlık>
<Özetçe>Antalya, coğrafi özellikleri nedeniyle birçok ekonomik faaliyet kolunun bir arada sürdürülebildiği bir yerdir. Bu yönüyle ülkemizin pek çok yerinden ayrılır. Başta iklim elemanları olmak üzere, ekolojik koşulların kısmen ya da tamamen kontrol altına alınarak, bazı ürünlerin ziraatının yapıldığı örtü altı süs bitkileri üretimi de bunlardan birisidir.  
Bugün ülkemiz örtü altı süs bitkileri üretim alanlarının yaklaşık %25'ine sahip olan Antalya ili, söz konusu ekonomik faaliyet kolunun merkezi durumundadır. Özellikle ihracata konu olan söz konusu sektör ticari değeri yüksek, oluşturduğu istihdam ve diğer ekonomik faaliyet kolları ile etkileşimi nedeniyle gün geçtikçe önem kazanmaktadır. Örtü altı alanlarda üretilen süs bitkilerinin ihraç edildiği ülkelerin başında, İngiltere, Rusya, Yunanistan, Hollanda ve Japonya gelmektedir.
Antalya ilinde yapılan örtü altı süs bitkileri üretim sorunlarının belirlenmesi ve sürdürülebilirlik çerçevesinde çözüm önerilerinin getirilmesi, bu sektörün bölge ve ülke ekonomisine desteğini artıracaktır.</Özetçe>
<Anahtar>Antalya, coğrafya, süs bitkileri, ekonomik coğrafya</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DEĞİŞEN İKLİM KOŞULLARININ ELAZIĞ OVASI İLE YAKIN ÇEVRESİNİN EKOSİSTEMİNE ETKİLERİ</Başlık>
<Özetçe>Elazığ Ovası ile Uluova, Doğu Anadolu Bölgesi'nin Yukarı Fırat Bölümü'nde bulunmaktadır. Yörede yazlar kurak ve sıcak, kışlar uzun ve soğuktur. Çeşitli olaylar sonucu iklimlerde değişmeler ortaya çıkmaktadır. Bu değişmeler kimi yerlerde sel baskınları şeklinde ortaya çıkarken, kimi yerlerde de kuraklığı arttırmaktadır.  Bu nedenle yöre ikliminin özelliklerini tanıyarak, nasıl bir değişime doğru gittiğini anlamak ve buna göre tedbir almak oldukça önemlidir. 
Bu amaçla; Elazığ meteoroloji istasyonunun 70 yıllık rasatları dikkate alınarak, iklim verileri aylık ve mevsimlere göre değerlendirilmiştir. Erinç ve Thornthwaite formüllerine göre yağış müessiriyeti, yağış ve sıcaklığın yıllar arası değişimleri (Rainfall reliability) hesaplanmış, su bilânçosu ve aylara göre rüzgârgülü şekilleri oluşturulmuş, ortalama sıcaklık ve yağış haritası çizilmiş, lineer regressionla sıcaklık ve yağışın eğrileri çizilmiştir. </Özetçe>
<Anahtar>İklim, Yağış, Sıcaklık, Kuraklık, Elazığ Ovası, Doğal Çevre</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>AVRUPA BİRLİĞİ ÜYELİK ÖNCESİ DESTEK FONU’NUN (IPA*) KIRSAL KALKINMA BİLEŞENİ (IPARD**), TÜRKİYE’NİN DURUMU VE MUHTEMEL ETKİLERİ</Başlık>
<Özetçe>Günümüzde "Kırsal Kalkınma" Dünyanın farklı alanlarında çeşitli amaçlarla sıkça gündeme gelmeye devam etmektedir.
Avrupa Birliği (AB) kırsal alan kalkınması bakımından çeşitli faaliyetlerin yürütüldüğü ve yeni yaklaşımların sıkça uygulama alanına taşındığı bir birlik durumundadır. AB'de, kırsal alanların ve tarımsal üretim süreçlerinin bütüncül bir yaklaşımla geliştirilmesi için  genel bütçeden büyük oranlarda pay ayrılmaya devam edilmektedir.  Belirtilen amaca yönelik tahsis edilen mali kaynaklar ise çeşitli fonlar yardımıyla üye ve aday ülkelerin kullanımına sunulmaktadır. Bu kapsamda 2007-2013 döneminde aday ülkelere, Üyelik Öncesi Destek Fonu'nun (IPA) Kırsal Kalkınma Bileşeni (IPARD) vasıtasıyla destek sağlanacaktır.
Türkiye, kuruluşundan itibaren kırsal kalkınma olgusunun her dönem gündemde olduğu bir ülke niteliğindedir. Ülkenin kırsal alan karakteri ve bu alanda yaşanan çok sayıda ve karmaşık sorun, kırsal ve tarımsal kalkınmanın önemli bir politika sahası olmasını kaçınılmaz kılmıştır.
Türkiye -Avrupa Birliği arasındaki idari ve politika alanlarındaki önemli yapısal farklılıklar, adaylık süreciyle birlikte Türkiye'nin mevcut kırsal kalkınmaya ilişkin yaklaşım ve uygulamalarında önemli değişimlerin yaşanacağına işaret etmektedir.
Bu çalışmada; Avrupa Birliğinin üyelik öncesi mali destek fonları ve bu fonlar kapsamında kırsal kalkınmanın yeri, Türkiye'nin üyelik öncesi kırsal kalkınma fonlarına ilişkin mevcut durumu ve fonların uygulanması halinde ortaya çıkacak muhtemel sonuçlar ele alınmıştır. </Özetçe>
<Anahtar>Kırsal Kalkınma, Avrupa Birliği, Türkiye, Üyelik Öncesi Fonlar, IPA, IPARD. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KIŞ TURİZMİNE BAĞLI OLARAK GELİŞEN BİR KIRSAL YERLEŞME: ÇOBANİSA KÖYÜ(ISPARTA)</Başlık>
<Özetçe>Dünyada son yıllarda ekonomik, sosyal, siyasî ve teknolojik gelişmelere paralel olarak, turizm anlayışında da çok önemli değişiklikler gözlenmeye başlandı. Genellikle yaz aylarında belli yörelerde yoğunlaşan ve deniz-kum-güneş üçgeninde gelişen turizm faaliyeti, daha çok alışılmış turizm merkezlerinden uzak, doğa ile iç içe, kırsal kültürleri tanımaya yönelik ve onlarla beraber, çevre ile uyumlu tesislerde, bozulmamış ve temiz bir çevrede yapılan faaliyet olarak ortaya çıkmaya başladı. Eko turizm, sürdürülebilir turizm, kırsal turizm, vbg çok değişik isimlerle anılan bu faaliyetin alanlarından biri de dağ turizmidir.
Dağ turizmi bakımından ülkemiz oldukça zengin bir potansiyele sahiptir. Dağların turizm bakımından önem kazanması ise dağcılık ve kayak sporu sayesinde olmuştur. Bunlardan biri de yeni yeni gelişmeye başlayan Davraz Dağı Kış Sporları Turizm Merkezi'dir. Çalışma konumuzu oluşturan Çobanisa Köyü de kış turizmi merkezine ulaşan karayolu üzerinde ve Isparta kentine yaklaşık 18 km mesafede yer alır. Köy, son yıllarda Davraz Dağı Kış Sporları Turizm Merkezine bağlı olarak gelişen bir turizm faaliyetine sahne olmaktadır.
Bu çalışmada, turizm coğrafyasının inceleme konularından biri olan; turizmin doğal mekânı kullanımı, ilişkiler ve etkileşimler konusunda kış turizmi merkezli gelişen Çobanisa köyünün kırsal turizm (köy turizmi) özelliklerinin tanıtılması amaçlanmıştır. </Özetçe>
<Anahtar> Kış turizmi, kırsal yerleşme, kırsal turizm. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>GÜRPINAR’DAKİ KENTLEŞME SÜRECİNİN HEYELAN RİSKİ TAŞIYAN BÖLGELERDEKİ YAPILAŞMA AÇISINDAN DEĞERLENDİRİLMESİ</Başlık>
<Özetçe>Sanayileşmenin artması, teknolojinin hızla gelişmesi ve tarım toplumundan sanayi toplumuna geçilmesiyle birlikte kırsal kesimden şehirlere doğru yoğun bir nüfus hareketi başlamıştır. Türkiye gibi gelişmekte olan ülkelerde bu hareket, gelişmiş ülkelere göre daha hızlı ve daha az kontrollü olarak gerçekleşmektedir. Şehirlerin nüfuslarında meydana gelen bu yoğun artış konut ihtiyacını da artırmakta ve dolayısıyla şehir alanlarının hızla büyümesine neden olmaktadır. 1950'li yıllarda başlayan ve son 25 yılda inanılmaz bir hızla büyüyen İstanbul metropolünün alansal gelişimi, bir yandan doğal ortamı ve su kaynaklarını tehdit ederken diğer taraftan yerleşime elverişli olmayan alanlara doğru devam etmektedir. Nitekim 1923 yılında 37 km²'lik bir alanda yerleşmiş olan İstanbul şehri 2007 yılında 1017 km²'ye ulaşmıştır. İstanbul'un kontrolsüz, düzensiz ve sorunlu olarak büyüyen alanlarından biri de metropolün batısında Büyükçekmece ilçesi sınırları içerisinde bulunan ve bir alt kademe belediyesi olan Gürpınar'dır. 15-20 yıl öncesine kadar buğday ve ayçiçeği yetiştirilen tarım arazileriyle kaplı olan Gürpınar'da bugün villalar ve hatta 10-15 katlı siteler ve toplu konut alanları bulunmaktadır. Heyelan ve deprem bakımından İstanbul'un en riskli alanlarından biri olan Gürpınar'ın bu gelişimi oldukça endişe vericidir. Bu nedenle kontrolsüz ve düzensiz gelişimi önlemek amacıyla bölgede heyelan risk analizinin yapılması gerekmektedir. Bu çalışmada Gürpınar'ın zemini incelenmiş, bölge heyelan risk derecesine göre sınıflandırılmış ve bu risk bölgelerindeki yapılar tespit edilmiştir. Çalışmada Gürpınar'daki kentleşme sürecinin heyelan riskini etkilemesi açısından günümüzdeki değerlendirilmesi yapılmış ve heyelan riskinin azaltılması için geleceğe yönelik bazı önerilerde bulunulmuştur.</Özetçe>
<Anahtar>Gürpınar, Heyelan, Şehirleşme, Risk Zonları, İstanbul.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇANAKKALE İLİNDEKİ FİZİKİ ÇEVREYE ÖZGÜ SORUNLARININ DEĞERLENDİRİLMESİ</Başlık>
<Özetçe>Bilindiği gibi doğal çevrenin bozulması sadece yaşam kalitesini düşürmekle kalmaz, aynı zamanda maddi kayıplara da neden olur. Kirliliği önlemek için hiç bir şey yapmamanın maliyeti çok yüksek olabilir. Bu amaçla fiziki mekânda oluşacak kirliliği önlemek için araştırmaya konu olan çalışma alanını bilmek ve tanımak önemlidir. Bu çalışmada fiziki mekân üzerinde olumsuz etkileri görülen konular incelenmiştir. Konuya sayısal değerlerden ziyade, sosyal bilimlerin bakış açısıyla bakılmıştır. Çanakkale ilinde sürdürülebilir ve yaşanılabilir bir mekân hedefleri doğrultusunca çevre sorunları ortaya konmuş ve çözüm önerilerinde bulunulmuştur.</Özetçe>
<Anahtar>Çanakkale, çevre, kirlilik, koruma, coğrafya</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ULUSLARARSI ALANDA COĞRAFYA EĞİTİMİ ARAŞTIRMALARI ve TÜRKİYE’DEN ÖRNEKLER: MEVCUT DURUM ve GELECEK YÖNLER</Başlık>
<Özetçe>Son yıllarda dünyada coğrafya eğitim ve öğretimi ile ilgili sorunların ortaya konulması ve bu sorunlara çözüm önerileri getirilmesi temelinde coğrafya eğitiminin ulusal ve uluslararası ölçekteki durumu, hangi konular üzerinde yoğunlaştığı ve gelecek yönlerinin belirlenmesine yönelik yayınların sayısında bir artış göze çarpmaktadır. Söz konusu yayınların sonuçlarına bakıldığında, bu yayınların çoğunlukla öğrencilerin coğrafi konuları algılamaları, CBS ile eğitim, coğrafya eğitim ve öğretiminde yeni teknolojilerin kullanılması, öğrencilerin coğrafi becerilerinin geliştirilmesi ve çevre eğitimi gibi konular üzerinde yoğunlaştığı görülmektedir. Türkiye'de ise coğrafya eğitimi üzerinde yapılan çalışmaların özellikle CBS'de dahil olmak üzere yeni teknolojiler, öğrencilerin coğrafi becerilerinin geliştirilmesi ve coğrafyada çevre eğitimi gibi konular açısından zayıf kaldığı göze çarpmaktadır. Bu çalışma, uluslararası alanda yapılan coğrafya çalışmaları temelinde Türkiye'de yapılan coğrafya eğitimi çalışmalarının mevcut durum ve eğilimlerine işaret etmekle birlikte bu çalışmaların gelecek yönlerinin belirlenmesine yönelik öneriler sunmaktadır. </Özetçe>
<Anahtar>Coğrafya eğitimi, uluslararası coğrafya eğitimi araştırmaları, ulusal coğrafya eğitimi araştırmaları.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KAHRAMANMARAŞ’TA ULAŞIM PROBLEMLERI VE HALKIN ULAŞIM SISTEMINE VE PROBLEMLERINE BAKIŞI</Başlık>
<Özetçe>Kahramanmaraş şehrini kapsayan bu araştırmada, mekansal, çevresel ve sosyo-ekonomik gelişmelerle bağlantılı olarak ortaya çıkan şehir içi ulaşım problemi incelenmekte ve halkın ulaşım sistemine ve problemlerine bakışı ortaya konmuştur.  Bunun için şehir içi alan çalışmasının yanında halkın düşüncelerini yansıtan anket uygulaması da gerçekleştirilmiştir. Elde edilen anket sonuçları Ki-Kare (x2) istatistik metodu ile test edilmiştir. Yapılan alan çalışması ve halkın ulaşımla ilgili düşüncelerini yansıtan istatistiksel sonuçlara göre şehirde ulaşımla ilgili birçok problemin bulunduğu belirlenmiş ve çözüm için yapılması gerekenler ortaya konmuştur.</Özetçe>
<Anahtar>Kahramanmaraş, Ulaşım sistemi, Ulaşım problemi, Anket metodu,  Ki-Kare (x2) testi  </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE KANOLA TARIMI </Başlık>
<Özetçe>Kanola, 1960'lı yıllardan itibaren Türkiye'de önem kazanan yağlı tohumlu bitkilerden biridir. Ekim alanlarında ve üretim miktarlarında yıldan yıla önemli değişimler görülmektedir. 2006 yılında 53898 da. arazide Kanola ekimi yapılmış ve bundan da 12641 ton ürün elde edilmiştir. Ekim alanlarının illere göre dağılışına bakıldığında Adana ili 17800 da. ile ilk sırada gelmektedir. Türkiye toplam ekim alanlarının (2006) % 33'ü ve toplam üretiminde % 32.2 si Adana ilinden sağlanmıştır. Bu durumda da Çukurova'nın Kanola tarımına uygun coğrafi özellikleri rol oynamaktadır. Ayrıca Kanola diğer ürünlerle münavebeli olarak ekilebildiğinden ve ikinci ürün uygulamasına elverişli olduğundan Çukurova'da tarımı yaygınlaşmaktadır. Buna ek olarak yörede bitkisel yağ sanayinin de gelişmiş olması Kanola tarımına pazarlama yönünden olumlu etkiler yapmaktadır. Kanola tohumlarından elde edilen yağ, yemeklik yağ üretimi yanında biyodizel, biyoetanol üretiminde de değerlendirildiğinden çiftçiler için önemli bir alternatif üretim ve potansiyel arz etmektedir. Bu potansiyel iyi değerlendirildiğinde ülkenin enerji ihtiyacına da önemli katkılar yapılabilecektir. Ancak gerek üretimde, gerekse pazarlamada sorunlar bulunmaktadır. Sorunların başında da fiyatların maliyetlerin altında kalması, teşviklerin ürün ekilmeden önce değil de ekildikten sonra belirlenmesi ve yağ ithalatı gelmektedir. Bu çalışmada Türkiye Kanola tarımının ekim ve üretim alanlarının bölgelere ve illere göre dağılımı ve üretilen ürünlerin pazarlanmasında karşılaşılan sorunların ortaya konması amaçlanmıştır. </Özetçe>
<Anahtar>Kanola, tarım, yağlı tohum, biyodizel, pazarlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BOR ŞEHRİ’NİN KURULUŞ VE GELİŞMESİ</Başlık>
<Özetçe>Bor Şehri, İç Anadolu bölgesinin güneyinde yer alan Niğde iline bağlı Bor ilçesinin idari merkezini oluşturmaktadır. Bu çalışmada arşiv ve arazi incelemeleri yapılarak Bor şehrinin kuruluş ve gelişme evreleri tarihi coğrafya perspektifi ile değerlendirilmiştir. Bor, Anadolu Selçukluları döneminde ortaya çıkmış ve günümüze kadar sürekliliğini korumuştur. Çalışmada, Bor şehrinin kuruluşu, gelişmesi ve yerleşmenin sürekliliğini sağlayan coğrafi faktörler incelenerek, yerleşmenin gelişim evreleri belirlenmiştir. Sağlıklı bir planlama zemini hazırlamak amacıyla şehrin mevcut özellikleri de çalışmaya eklenmiştir.  </Özetçe>
<Anahtar>Niğde İli, Bor şehri, yerleşme tarihi, şehirsel gelişim</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>EDİRNE İLİ’NİN NÜFUS HAREKETLERİ BAKIMINDAN İNCELENMESİ VE SON DÖNEMDE GÖÇLERE KATILANLARIN SOSYO-EKONOMİK NİTELİKLERİ</Başlık>
<Özetçe>Edirne Vilayeti, 19. yüzyılda Osmanlı Devletinin çöküş dönemine girmiş bulunması nedeniyle Balkanlarda yaşanan savaşlar ve göçlerden en fazla etkilenmiş vilayetlerinden biridir. Bu tablo Cumhuriyetin kuruluşuna kadar devam etmiştir. Cumhuriyetin ilk yıllarından itibaren Balkanlardan ülkemize göç eden soydaşların yerleştiği iller arasında Edirne İli de bulunmaktadır. Edirne İli, İkinci Dünya Savaşı yıllarında önemli bir nüfus hareketliliği yaşamış, il nüfusunun bir kısmı ülkemizin başka yörelerine göç etmiştir.  İkinci Dünya Savaşı sonrasında il nüfusu geri dönmeye başladığı gibi, Balkanlardan ve özellikle Bulgaristan'dan göçmen almaya devam etmiştir. Edirne İli, 1975 yılına kadar  göç alan bir il konumunda iken, anılan yıl sonrasında göç veren bir il konumuna geçmiştir.  1965-1970 döneminde 23.775 kişi net göç alan Edirne İli, aldığı ve verdiği göç miktarı 1970-1975 devresinde eşitlenmiş ve 1975-1980 devresinde verdiği göç miktarı, aldığı göçü bir miktar aşmıştır. Edirne İli'nin 1980-1985 ve 1985-1990  devresinde net göç hızı negatif  yönde büyüme gösterirken, 1990-2000 devresinde yine negatif olmakla birlikte bir miktar gerileme göstermiştir. Edirne İli'nin göç veren bir il konumunda bulunmasının nedenleri arasında, Türkiye'nin sanayileşmiş illerine (İstanbul, Kocaeli, Bursa, Tekirdağ) yakınlığı ve onların çekim alanı içinde kalması, sanayileşememiş olması, tarıma dayalı ekonomi ve sınırda bir il olması sayılabilir. </Özetçe>
<Anahtar>İç göç, Dış göç, Edirne İli, Nüfus hareketlerinin nedenleri, Göçlere katılanların sosyo-ekonomik nitelikleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE KIRDAN KENTE GÖÇ SÜRECİNDE ETKİLİ OLAN FAKTÖRLERDEN BİRİ; EVLİLİK YOLUYLA GÖÇ</Başlık>
<Özetçe>Türkiye çok hızlı cereyan eden bir iç göç ve kentleşme sürecine sahiptir. Kırla kent arasında cereyan eden bu süreçte itici, iletici ve çekici faktörler rol oynamaktadır. Ulaşımdaki gelişmeler ve hısımlık hemşehrilik bağları iletici faktörlerin başında gelmektedir. Son yıllarda bu faktörlere yenileri eklenmiştir. Araştırmada bunlardan biri olan evlilik yoluyla göç üzerinde durulmuştur.</Özetçe>
<Anahtar>Kırdan kente göç, kentleşme, iletici faktörler, evlilik yoluyla göç</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>2-3 MART 2005 TURHAL SEL AFETİ VE SONUÇLARI</Başlık>
<Özetçe>Orta Karadeniz Bölümü'nde, hidrografik anlamda Yeşilırmak Havzası sınırları içerisinde yer alan Turhal ilçe merkezi zaman zaman sel afetine maruz kalmaktadır. Yörede, genel olarak kısa sürede bol su bırakan konvektif yağışlar ve bunlara eşlik eden hızlı kar erimeleri, uygun jeomorfolojik özellikler ve zayıf bitki örtüsü gibi faktörlerle bağlantılı olarak gelişen seller etkili olmaktadır. Nitekim, 2-3 Mart 2005 tarihinde de yörede bir sel afeti yaşanmıştır.
Sel afeti sonucu bir kişi hayatını kaybetmiş, ulaşımda aksamalar yaşanmış, konutlar ve eklentileri ile Turhal Belediyesi'ne ait çeşitli yapılar (mezbaha, beton santrali, içme suyu tesisleri...) hasar görmüş, büyük ve küçükbaş hayvanlar telef olmuş, tarım alanları sular altında kalmış, otomobil ve diğer araçlar zarar görmüştür. Sel olayı sonucu, yüz binlerce YTL'lik maddi hasar ortaya çıkmıştır. Nitekim, 2-3 Mart 2005 tarihinde gerçekleşen afetin yol açtığı kayıt altına alınabilmiş maddi zarar 125.819,80 YTL'dir.
Bu çalışmada 2-3 Mart 2005 tarihli selin nedenleri, oluşumu ve sonuçlarının coğrafi bakış içerisinde değerlendirilmesi amaç edinilmiş, sele karşı hassas olan yörede gelecekte yaşanabilecek afetlere karşı alınabilecek önlemlerin tartışmaya açılması hedeflenmiştir.
Çalışma hazırlanırken, 2-3 Mart 2005 tarihinde meydana gelen selin oluşumunu kolaylaştıran sahanın topoğrafik, hidrografik ve bitki örtüsü özellikleri ile ilgili arazi araştırmaları yapılmıştır. Ayrıca, Turhal Meteoroloji İstasyonu'na ait iklim verilerinden, akarsularla ilgili mevcut akım değerlerinden, ilgili kamu kurumlarınca hazırlanan sel zararlarına ait raporlardan yararlanılmıştır.
İnceleme alanında sellerin yol açtığı zararları azaltmak için afetler öncesinde, sırasında ve sonrasında yapılacak çalışmaların akılcı bir şekilde plânlanması ve uygulanması gerekir. Tespit edilebildiği kadarıyla, bugüne kadar yaşanan seller, etkileri ve yapılan çalışmaları kapsayan bir veri tabanı oluşturulmalıdır. Böyle bir veri tabanı hem yörenin sele hassasiyeti konusunda bir perspektif ortaya koyacak, hem de planlamaya katkıda bulunacaktır. Taşkınlara yol açabilen akarsu havzalarının orta ve yukarı bölümlerinde görülen ve aşağı çığırda sele neden olabilecek hava olaylarından ilçede anında haberdar olunabilecek bir iletişim ağı oluşturulmalıdır. Sellerin, akarsu havzalarının yukarı bölümlerinde kontrolü daha kolaydır.</Özetçe>
<Anahtar>2-3 Mart 2005, Turhal, Sel, Doğal Afet, Akarsu Havzası</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TARİHİ SİNOP KALESİ CEZAEVİ</Başlık>
<Özetçe>Eski çağlardan beri deniz ve ticaret kenti olarak bilinen Sinop Anadolu'nun en eski şehirlerinden biridir. Tunç çağından günümüze dek çeşitli uygarlıkların buluştuğu Sinop'u yüzyıllardır bu kadar vazgeçilmez kılan şey sahip olduğu coğrafi konumudur. Sinop şehri anakara ile Boztepe yarımadasının birleştiği kıstak (yükselmiş tombolo) üzerinde kurulmuş ve tarih boyunca güçlü kalesi ve doğal limanı ile dikkat çekmiştir.
Sinop'ta Karadeniz'e hâkim olmak isteyen bütün uygarlıkların izlerini bulmak mümkündür. Şehir sırasıyla Romalıların, Bizanslıların, Selçukluların ve Osmanlıların hâkimiyetinde kalmıştır. Selçuklular döneminde şehre büyük önem verilmiş, bu dönemde Sinop Kalesi güçlendirilerek bir bölümü dönemin en önemli tersanelerinden biri haline getirilmiştir.
Osmanlılar döneminde de varlığını sürdüren tersane,  1887'den itibaren hapishane olarak kullanılmaya başlanmıştır. Sinop hapishanesi coğrafi konumu ve yüksek duvarlarla çevrili bir kaleden meydana gelmesi nedeniyle buradan kaçmanın imkânsızlığı yüzünden mahkûmların korkulu rüyası olmuş, Sinop şehri de hapishanesi ile anılmaya başlamıştır. 1997'de mahkûmlar yeni cezaevine taşınmış, Tarihi Sinop hapishanesi günümüzde müze olarak kullanılmaya başlanmıştır. 
Bu araştırmada Tarihi Sinop Kalesi Cezaevi coğrafi bakış açısıyla ele alınmış ve değerlendirilmiştir. </Özetçe>
<Anahtar>Coğrafya, Sinop, Sinop Kalesi, Sinop Cezaevi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>YARPUZ ÇAYI HAVZASINDA YAYLA YERLEŞMELERİ</Başlık>
<Özetçe>Araştırmaya konu olan bölge, Nur Dağları’nın orta bölümünde Osmaniye il merkezinin 20-25 km. doğusunda 750 m. ile 1350 m. ler arasında, Ceyhan Irmağı’nın yan kollarından biri olan Yarpuz Çayı Havzası içerisinde kalmaktadır. Rekreasyonel veya sayfiye amaçlı yaylacılık faaliyetinin de yapıldığı bölgede, 2007 yılı yaz mevsiminde 380 aile bulunuyordu. Bu çalışmada Toros Dağları ve Nur Dağları üzerinde yaygın bir şekilde yapılmakta olan rekreasyonel amaçlı yaylacılık bölgelerine örnek vermek amaçlanmıştır. </Özetçe>
<Anahtar>Yayla yerleşmesi, Yarpuz Çayı, Rekreasyon</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SULTANDAĞI İLÇESİNDE TARIMSAL ARAZİ KULLANIMI VE PLANLAMA ÖNERİLERİ</Başlık>
<Özetçe>Sultandağı ilçesi, Orta Anadolu bölgesinin Konya bölümünün batı kesiminde yer alan ve Afyonkarahisar iline bağlı bir ilçe idari alanıdır. Güneyinde yer alan Sultan Dağları ilçeye adını vermiştir. İlçenin kuzey kesimi ise daha çok düzlük alanlardan oluşmaktadır. İlçenin kuzey ve güney kesimleri arasındaki bu doğal ortam farklılığı, arazi kullanımı üzerinde de kuşkusuz büyük etki yaratmıştır. Özellikle, yetiştirilen tarım ürünleri ve uygulanan tarım yöntemleri arasında farklılıklar ortaya çıkmıştır. İlçedeki ekonomik faaliyetlerin büyük ölçüde tarım ve hayvancılığa bağlı olması ve sanayinin gelişememesi, ilçedeki tarımsal faaliyetlerin önemini artırmıştır.  Bu çalışmada Sultandağı ilçesinin mevcut tarımsal yapısı ele alınarak bu yapı ile doğal ortam arasındaki ilişkiler ortaya konmaya çalışılacaktır.</Özetçe>
<Anahtar>Sultandağı, arazi kullanımı, tarımsal arazi kullanımı.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ELAZIĞ ŞEHİR MERKEZİNDE YEŞİL ALAN KULLANIMLARININ DAĞILIMINA COĞRAFİ BİR BAKIŞ</Başlık>
<Özetçe>Son yıllarda ülkemizde nüfusun kentlerde yoğunlaşması, beraberinde bir çok sorunun (sosyal, kültürel, ekonomik, altyapı, vb.)ortaya çıkmasına neden olmaktadır. Bu sorunlardan bir tanesi de kent merkezlerinde insanların kullanımına açık olan yeşil alan uygulamalarıdır. Bu çalışmada, Elazığ kentinde yeşil alanların yeterliliği; kişi başına düşen metrekare oranları, mahalle bazlı dağılımları, kadastral büyüklükleri, geometrik şekilleri ve parsellere yöre halkının yürüyerek ulaşma olanağı, imar planı verilerine göre incelenmiştir. Cumhuriyetin kurulduğu ilk yıllarda planlı bir kent örneği olarak tasarlanan Elazığ ilinin günümüzde çağdaş normlarda yeterli yeşil alan varlığına sahip olmadığı görülmüştür. Kentin yeşil alan varlığı ve ülke koşulları dikkate alınarak bazı çözüm önerileri sunulmuştur.</Özetçe>
<Anahtar>Elazığ, Planlama, Kentleşme, Yeşil Alan</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERZİNCAN İLİ’NİN TURİZM POTANSİYELİ ve İLDEKİ EKOTURİZM UYGULAMALARI</Başlık>
<Özetçe>Ülkemizde turizm patlamalarının yol açtığı tahribattan ilk nasibini alan genellikle bakir doğal çevre olmaktadır. Sürdürülebilir turizm anlayışının bir türlü benimsenemediği ülkemizde turizmden milyarlarca dolar gelir elde edelim derken doğal kaynaklarımızı ne yazık ki gözümüzü kırpmadan tüketiyoruz. Oysa turizmi doğal ve geleneksel çevreye zarar vermeden de icra edebilmenin yolları vardır. Örneğin, bizim gibi turizm ekonomisini kitlesel turizm üzerine kurmuş ülkelerin yeni arayışlara yöneldiği bir dönemde, ekoturizm ciddi bir alternatif olabilir. Çünkü ülkemizin zengin coğrafyası ile doğal potansiyeli, doğa turizmi türleri açısından büyük bir şans durumundadır.
Doğaya dayalı turizm olarak tarif edilen, çevreyi koruyan ve yerel halkın refahını gözeten, doğal alanlara karşı duyarlı bir seyahat ve konaklama biçimi olan ve genellikle küçük gruplar halinde yapılan ekoturizm açısından Erzincan ilinin zengin bir potansiyeli sahip olduğunu düşünüyoruz. Bu araştırmada Erzincan ilinde uygulaması mümkün olan ekoturizm faaliyet türleri belirlenerek, değerlendirme imkânları ve bu imkânların doğru projelerle uygulamaya geçilmesi için yapılması gerekenler araştırılmıştır.</Özetçe>
<Anahtar>Ekoturizm, Erzincan ili, Ekoturizm potansiyeli</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SOSYO-EKONOMİK KRİTERLER BAKIMINDAN TÜRKİYE, DOĞU AVRUPA VE KAFKAS ÜLKELERİNİN KARŞILAŞTIRILMASI </Başlık>
<Özetçe>Bu araştırmada yakın tarihsel dönemde farklı sosyo-ekonomik bir süreç geçiren Türkiye ile Türkiye'nin kuzeyinde yer alan Doğu Avrupa ve Kafkas ülkelerinin 1995-2005 yılları arasında göstermiş oldukları gelişmeler 21 sosyo-ekonomik kriter esas alınarak incelenmiştir. İncelenmeye konu olan 17 ülke "Hiyerarşik Küme Analizi" adı verilen istatistik yöntem kullanılarak analiz edilmiş ve özellikle Türkiye'nin bu ülkelere göre konumu ortaya konmaya çalışılmıştır.  Bulunan sonuçlara göre Türkiye her iki dönemde de (1995 ve 2005) bu ülkelerden hiç birine bir benzerlik göstermemektedir. 1995 yılında Rusya dışındaki Doğu Avrupa ülkeleri ve Kafkas ülkeleri genelde iki ayrı grup olarak ortaya çıkarken, 2005 yılında Doğu Avrupa ülkelerinin birbirlerine daha çok benzemeye başladıkları ve Rusya'nın da bu gruba yaklaştığı buna karşılık Kafkas ülkelerinin Doğu Avrupa ülkelerinden daha da uzaklaştığı görülmektedir. 
Türkiye bazı veriler açısından özellikle Kafkas ülkelerine göre daha iyi bir durumda iken, bazı veriler açısından ise Doğu Avrupa ülkelerinin seviyesine ulaşamamıştır. Bu nedenle Türkiye'nin sosyo-ekonomik gelişimin hızlandırması gerekmektedir.</Özetçe>
<Anahtar>Türkiye, Doğu Avrupa, Kafkaslar, Sosyo-ekonomik Değişken, Hiyerarşik Küme Analizi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇİVRİL’DE ŞEKER PANCARI TARIMININ COĞRAFİ ÖZELLİKLERİ</Başlık>
<Özetçe>Çivril, Denizli ilinde şeker pancarı tarımının en yoğun olduğu ilçedir. Verimli ovası ve sulamalı tarım imkanı sayesinde Çivril'in tarım potansiyeli oldukça yüksektir. 1926 yılında kurulan Uşak Şeker Fabrikası'na bağlı olarak başlayan şeker pancarı tarımı 1956'da Burdur Şeker Fabrikası'nın kurulmasıyla önem kazanmaya başlamıştır. Zamanla sulamanın gelişmesi ve makineleşmesinin yaygınlaşmasıyla yöre halkının temel geçim kaynaklarından biri olmuştur. Ancak şeker üretimindeki arz fazlalığı ve ihracatta yaşanan sıkıntılar ülke genelinde olduğu gibi Çivril'de de şeker pancarı tarımını olumsuz etkilemiştir. 1999 yılında başlatılan kota uygulamasıyla ekim alanları daralmış ve üretim azalmıştır. Gelişmelere paralel olarak üretim maliyetleri yükselmiş ve pancar fiyatlarındaki artış sınırlı kalmıştır. Doğal şartların uygun olmasına rağmen beşeri faktörlerden kaynaklanan sorunlar pancarın ekonomik önemini azaltmıştır. Buna rağmen 2007 yılında yörede üretilen 78 775 ton pancar karşılığında 7 641 175 YTL gelir elde edilmiştir.   </Özetçe>
<Anahtar>Şeker pancarı, iklim, üretim</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DEPREM KONUTLARI VE ADAPAZARI ŞEHRİNİN GELİŞMESİNE ETKİSİ</Başlık>
<Özetçe>Türkiye'de meydana gelen ve binlerce can kaybına yok açan pek çok deprem yaşanmıştır. Bu depremlerden birisi olan 17 Ağustos 1999 Gölcük depremi ve 12 Kasım Düzce Depremleri çok miktarda can ve mal kaybına neden olmuştur. Kuzey Anadolu fay hattı üzerinde oluşan bu depremler başta deprem odak noktasının yer aldığı şehirler olmak üzere, İzmit, Adapazarı Yalova, İstanbul, Düzce, Bolu'da yıkımlara yol açmıştır. Deprem sonrasında yaşanan yıkımlardan olumlu bir sonuç çıkartılmış ve şehirlerin yeni yapılaşma sahaları için yer seçerken zemin araştırmaları yapılmıştır. Yapılacak yeni konutlarla ilgili düzenlemeler yapılmış, mevcut şehirlerin fazla uzağında olmayan sahalarda yeni yerleşim bölgeleri için yerler tespit edilmiştir. Bu durum şehirlerin gelişim yönlerini etkilemiştir.
Bu çalışmada bu şehirlerden birisi olan Adapazarı şehrinin deprem sonrası yeniden yapılanmasında yaşanan gelişmeler ve bu gelişmelerden birisi olan afet ve toplu konut alanlarının oluşum ve nedenleri incelenmiştir. Bu alanların oluşturulmasında etkili olan kurumsal ve bireysel gerekçeler ele alınmış, ayrıca yaptığımız anket çalışması ile de yeni yerleşimlerin sosyo-ekonomik özelliklerinin tespiti yapılmaya çalışılarak yeni yerleşmeler için yapılan yer seçiminin uygun olup olmadığı tartışılmıştır.</Özetçe>
<Anahtar>Deprem, Adapazarı,  Kentsel Gelişim, Deprem Konutları.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE AFET YÖNETİMİ</Başlık>
<Özetçe>Afetler oluş zamanı belirli olmayan durumlar olduğundan sürekli hazır olunmayı gerektirmektedir. Afet anlarında ve sonrasında hızlı müdahale insan hayatını kurtarmada son derece önemlidir. Olayın gerçekleştiği andan itibaren her türlü yardıma hazır olmak ise ancak iyi bir planlama ile mümkündür. O nedenle ülkemizde önceki dönemlerde yaşanan acı deneyimlerin gelecekte de yaşanmaması için çalışmalar yapılmakla beraber yapılan çalışmalar planların uygulanabilirlikteki düşüklüğü nedeniyle henüz yeterli düzeyde değildir. Türkiye'de afet sözcüğü ile akla ilk gelen deprem olmakta; ancak afet kavramı Türkiye'nin her bölgesinde farklı şekilde kendini göstermektedir. Afet olgusu kimi bölgelerde deprem, kimi bölgelerde ise kütle hareketleri, çığ veya sel-taşkın olayları olarak gerçekleşmektedir. Dolayısıyla alınacak önlemler bölgesel anlamda farklılıklar göstermektedir. Bu çalışmada gelişmiş ülkelerdeki acil durum planlamalarından örnekler verilerek acil durum ve afet yönetimiyle ilgili karşılaştırmalar yapılmakta, Türkiye'deki afet yönetimi için önerilerde bulunulmaktadır.</Özetçe>
<Anahtar>Afet Yönetimi, Doğal Afetler, Türkiye'de Afet Yönetimi </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KORUMA-KULLANMA DENGESİ AÇISINDAN CAMİ BOĞAZI YAYLASI VE ÇAKIRGÖL ÇEVRESİNİN TURİSTİK POTANSİYELİNE COĞRAFİ BİR YAKLAŞIM</Başlık>
<Özetçe>Günümüzde bazı kırsal yöreler, turistik aktivitenin yoğunlaştığı mekânlar olarak dikkati çeker. Özellikle turizm sezonunu uzatma arayışı, bu sahalar ve doğal kaynaklar üzerindeki baskının giderek artmasına neden olmaktadır. Kalkanlı Dağları üzerindeki plato düzlüklerinde bulunan Cami boğazı yaylası ve Çakırgöl çevresi (Trabzon-Gümüşhane illeri) de yüksek bir dağ turizmi potansiyeline sahiptir. Doğal çevre özellikleri, hem yaz ve hem de kış turizmine olanak tanır.
Yöre çok uzun zamandan beri hayvancılık ekonomisine dayalı yaylacılık sahası olarak kullanılmaktadır. Ancak son yıllarda yaşanan sosyo-ekonomik değişim süreci, klâsik yaylacılığı da etkilemiştir. Buna bağlı olarak turistik işlevlerin ön plâna çıkmaya başladığı gözlemlenmektedir. Yaklaşık 2200-3000 m yükselti kuşağında bulunan dağlık alan yayla turizmi, ekoturizm, klimatizm, alpinizm, kırsal turizm, göl turizmi ve kış turizmi gibi potansiyel olanaklara sahiptir. Buna karşın günümüzde daha çok piknik, kampçılık ve yürüyüş gibi rekreasyonel etkinlikler yapılmaktadır. Yörede 80 yatak kapasiteli 5 konaklama tesisi, 1 fırın, 4 kasap ve 4 bakkal dükkânı mevsimlik faaliyet göstermektedir. Söz konusu tesislerde ise 30 personel istihdam edilmektedir. Büyük ölçüde yerli turistlerin günübirlik olarak hafta sonlarında uğradıkları saha, sadece yaz mevsiminde kullanılmaktadır. Kış turizminin geliştirilmesi için de Kültür ve Turizm Bakanlığı tarafından Çakırgöl Kış Turizm Merkezi olarak ilân edilmiştir.
Tespitlerimize göre, yapılan çalışmalar yoğun bir kitle turizminin ortaya çıkmasına zemin hazırlayacaktır. Oysaki hassas ekosistemler olan dağlık alanlarda, daha çok çevreye duyarlı bir turizmi teşvik etmek gerekir. Buna bağlı olarak yerel halkı, doğal/kültürel ortam özelliklerini ve turist beklentilerini içeren bir turizm plânlaması yapılmalıdır. Böyle bir yaklaşım, koruma-kullanma dengesinin sağlanabilmesi açısından son derece önemlidir. Aksi takdirde koruma-kullanma ikilemi, doğal ve kültürel ortam bozulmalarını hızlandıracaktır.   </Özetçe>
<Anahtar>Turizm, Rekreasyon, Dağ Turizmi, Koruma-Kullanma Dengesi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>MÜLTECİ HAREKETLERİ AÇISINDAN VAN KENTİNİN DURUMU VE KENTTEKİ MÜLTECİLERİN DEMOĞRAFİK PROFİLİ</Başlık>
<Özetçe>Göçlerin en trajik olanı, kuşkusuz mülteci göçleridir. Dünyada her yıl milyonlarca insan yaşadığı toprakları terk ederek başka bir ülkeye sığınmak zorunda kalmaktadır. Bu bağlamda Türkiye, coğrafi konumu gereği Asya, Avrupa ve Afrika arasında gerçekleşen mülteci ve diğer yasadışı göç hareketlerinin en önemli kavşak noktalarından biri durumundadır.
Türkiye-İran sınırı ve Van, özellikle Asya ve Ortadoğu ülkelerinden gelen mülteciler için önemli bir yere sahiptir. Sınırın dağlık, dolayısıyla kaçak geçişler için uygun bir yapıda olması ve ayrıca kent merkezinde Birleşmiş Milletler Mülteciler Yüksek Komiserliği'ne ait bir ofisin bulunması Van'ı doğudan gelen mülteciler için önemli bir merkez haline getirmiştir. 
Van kent merkezdeki mültecilerin % 94'ü pasaportsuz ve kimliksiz olarak kaçak yoldan Türkiye,'ye giriş yaparken, sadece % 6'sı resmi yollardan Türkiye'ye girmiştir. Mültecilerin % 50'si siyasi, % 16'sı dinsel, % 11'i savaş, % 8'i ekonomik, % 15'i ise diğer nedenlerle ülkelerini terk etmek zorunda kalmıştır. Kentteki mültecilerin çoğunluğu 20-40 yaş arasındadır. Mültecilerin % 40'ı kadınlardan oluşmakta ve orta düzeyde gelire sahiptirler. Genellikle gecekondularda oturan mülteciler, dini inanç bakımından Müslüman, Hıristiyan ve ateist insanlardan oluşmaktadır.</Özetçe>
<Anahtar>Mülteci, Sığınmacı, Transit Göç, Uluslararası Göç ve Van. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DAVRAZ DAĞI(ISPARTA)’NDA KIŞ TURİZMİ</Başlık>
<Özetçe>Davraz Dağı, Akdeniz Bölgesi'nin Antalya bölümünde ve bu bölümün Göller yöresinde yer alır. Davraz Dağı'nın(2635 m) kuzey ve kuzeybatı yamaçları üzerinde, 1600-2200 m yükselti kuşağında yer alan kayak alanları, Isparta kent merkezine 26 km uzaklıktadır. Sahanın 44 hektarlık bölümü Bakanlar Kurulu Kararıyla Turizm Merkezi olarak ilân edilmiştir. Kış turizmi ile ilgili alt yapı çalışmaları Isparta İl Özel İdare Müdürlüğü tarafından kayak evinin yapımı ile başlamış ve faaliyete geçen diğer tesislerle birlikte merkez 340 yatak kapasitesine ulaşmıştır.
Davraz Dağı dağ turizminin bir alt türü olan kayak sporu yanı sıra alternatif turizm olanaklarına da sahiptir. Ancak, yeterince tanınmadığı için henüz tercih edilen bir turizm merkezi özelliği kazanamamıştır. Nitekim, kayak sporu dışında; dağcılık, kampçılık, doğa fotoğrafçılığı, kardan heykel yapımı, doğa yürüyüşleri (trekking ve hiking), yamaç paraşütü, botanik gözlemciliği, spor turizmi (kondisyon çalışmaları ve futbol sezonu hazırlıkları) gibi bir çok alternatif turizm olanaklarına sahiptir. Davraz Dağı'nın; tanıtım, altyapı ve ek tesislerin tamamlanmasıyla birlikte önemli kış turizmi çekim merkezlerinden biri olacağı düşünülmektedir.</Özetçe>
<Anahtar>Davraz dağı, kış turizmi, alternatif turizm.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BİR KÜLTÜREL COĞRAFYA ÇALIŞMASI: IĞDIR’DA NEVRUZ</Başlık>
<Özetçe>Farklı coğrafyalarda yaşayan insanların kültür değerlerinden biri de Nevruz gibi bayramlardır. Nevruz, Türk toplulukları arasında binlerce yıldan beri bilinen, baharın gelişi ve tabiatın yeniden canlanmasını ifade eden geleneksel bir kutlamadır. Nevruz'un bayram olarak kutlandığı yerlerden biri de Iğdır'dır. Son zamanlarda özellikle kitle iletişim araçları ve küreselleşmenin bir sonucu olarak Nevruz Bayramı'nın önemini yitirdiği ve bazı çevreler tarafından da istismar edildiği gözlenmektedir. Oysa bu zenginlikler beraberliğin bir göstergesi ve evrensel zenginlik unsurları olarak yaşatılmaya çalışılmalıdır.
Bu çalışmada, insan çevre etkileşimine örnek olabilecek Nevruz'un önemi ve Iğdır'da nasıl kutlandığı üzerinde durulmaya çalışılmıştır. Araştırma, büyük oranda sahada yapılan gözlemlere ve mülakatlara dayanmaktadır.</Özetçe>
<Anahtar>Kültürel coğrafya, Iğdır, Nevruz, Bayram</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>Hayvancılıkta Önemli Bir Yem Kaynağı: SİLAJ</Başlık>
<Özetçe>Ülkemizde hayvancılığın gelişmesi, yüksek verimli kültür ırkı hayvanların kullanımı yanında kaliteli kaba yeşil yem kullanımına da bağlıdır. Kış mevsiminde et ve süt verimini artırmak için diğer mevsimlerde bol olarak bulunan yeşil yem bitkilerinin silaj yapılarak saklanması ve kış mevsiminde hayvanlarımıza yedirilmesi gerekmektedir. Silaj üretiminde birçok bitki kullanılabilse de, mısır, sorgum ve yonca bu amaçla en çok kullanılan bitkilerdir. Bunların yanında tahıllar, değişik buğdaygil ve baklagil otları, doğal çayır ve mera bitkileri ile birçok sanayi yan ürününden de silaj yapılabilmektedir.   Ancak bunlar içerisinde en önemli silaj bitkisi durumunda olanı,  mısırdır.
Silaj, besin maddelerindeki değer kaybını en aza indiren su içeriği yüksek kaba yem özelliği ile başta Avrupa ve Amerika olmak üzere hayvancılığı ileri ülkelerde yoğun olarak kullanılmaktadır. Ülkemizde ise gerek alışkanlıklar gerekse bilgi eksikliği yüzünden silaja gereken önem verilmemiştir. Ancak son yıllarda silaj üretim miktarının yükselmesi, silajın ülkemizde de yakın bir gelecekte büyük önem kazanacağını göstermektedir.
Bu çalışmada silajın yem olarak önemi, yapımı ve ülkemizdeki kullanım durumu üzerinde durulacaktır.</Özetçe>
<Anahtar>Silaj, Silo yemi, Mısır silajı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>EĞERTEPE TÜNEMİŞ SENKLİNALİ (TURHAL-TOKAT)</Başlık>
<Özetçe>Eğertepe tünemiş senklinali Orta Karadeniz Bölümü'nde, Turhal Ovası'nın ve ilçe merkezinin güneydoğusunda bulunur.
Tünemiş senklinal, Üst Kretase yaşlı flişler üzerinde gelişmiştir. Yörede ana kayayı oluşturan kumlu kalkerler, Alp orojenezi ile kıvrılmıştır. Oluşumlarından sonra antiklinal ve senklinaller aşınmaya başlamıştır. Antiklinalleri oluşturan tabakaların kıvrılmalar sırasında gerilmiş, çatlamış olmaları onların daha kolay aşınmalarını, alçaltılmalarını sağlamıştır. Kıvrılmalar sırasında, senklinal kısmı ise sıkışmalara uğramıştır. Böylece, senklinali oluşturan kayaçlar sıkışmış, daha da dirençli hale gelmişlerdir. Bu yüzden de kıvrımlı yapının antiklinali oluşturan kısmı aşınırken, senklinal ayakta kalarak bir tünemiş senklinal görünümü kazanmıştır.
Eğertepe, doğuda bir boyunla Hanife Dağı'na bağlanır. Turhal Ovası ile tünemiş senklinalin en yüksek noktası (696 m) arasındaki nispi yükselti farkı 166 m'dir. Eğertepe tünemiş senklinalinin güneye bakan yamaçları kuzeye bakan yamaçlara göre daha diktir. Bu nedenle, asimetrik bir görüntüye sahiptir.</Özetçe>
<Anahtar>Eğertepe, tünemiş senklinal, fliş, Turhal.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE TARIMSAL İŞLETMELERİN COĞRAFİ DAĞILIŞI (2007)</Başlık>
<Özetçe>Tarımsal potansiyelin oldukça yüksek olduğu Türkiye'de tarım, maalesef hak ettiği konumda değildir. Tarıma yönelik radikal adımların atılması ve uygulanabilir planlar hazırlanması, Türkiye'de tarım sektörünün gelişmesine yardımcı olacaktır. Tarıma yönelik planların, tarımsal işletmeleri de içerecek şekilde hazırlanması bir zorunluluk durumundadır. Tarımsal işletmelerin mevcut durumunun iller ve bölgeler düzeyinde tespit edilmesi, hazırlanacak planlara temel oluşturacaktır. Bazı il idari alanlarında işletme sayıları fazla iken bazı illerde azdır. Benzer şekilde tarım alanlarının kapladıkları alanlar da farklılık gösterebilmektedir. Bu farklılıkların ortaya çıkmasında coğrafi, sosyo-ekonomik ve yasal faktörler rol oynamaktadır. Farklı büyüklüğe sahip işletmelerin belirli bölgelerde yoğunlaştığı, belli bir büyüklüğün üstündeki işletmelerin de birkaç ilde toplandığı görülmektedir. İl idari alanlarının sahip oldukları doğal koşullar ve yüzölçümleri de, tarım alanlarının ve işletme sayılarını belirleyebilmektedir.</Özetçe>
<Anahtar>Türkiye, tarım işletmeleri, coğrafi dağılış.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ŞEHİRLERİN SINIFLANDIRILMASI VE TATVAN ŞEHRİ’NİN BU SINIFLANDIRMALARDAKİ YERİ</Başlık>
<Özetçe>Şehir coğrafyasında, şehirler farklı şekillerde sınıflandırılabilmektedir.  Şehirlere sadece bir sınıflandırma şeklinin kriterleri uygulanabileceği gibi, çok sayıda sınıflandırma şeklinin kriterleri de uygulanabilmektedir. Bu çalışma, Tatvan Şehri'ne, şehir coğrafyasında kullanılan sınıflandırma şekillerinin kriterleri uygulanarak konumunu belirlemek amacıyla yapılmıştır. Buna göre Tatvan şehri; sahip olduğu özel konum ve sosyo-ekonomik fonksiyonları nedeniyle; yüksek alanlarla çevrili nispeten dar ve düzlük bir alanda yer alan, önemli kara ve demiryollarının, göl (feribot) taşımacılığıyla birleştiği, henüz gelişmekte olan, küçük, modern, hilal şeklinde uzantılı şekle sahip bir kıyı şehri özelliğindedir. </Özetçe>
<Anahtar>Bitlis, Tatvan, Şehir, Şehir Coğrafyası, Şehirsel Sınıflandırma.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ARTVİN İLİNDE YAPILAN/YAPILMAKTA OLAN BARAJLAR HAKKINDA ARTVİN HALKININ BAZI GÖRÜŞLERİ</Başlık>
<Özetçe>Beyaz kömür olarak tanımlanan su gücü; elektrik üretimi, enerji ihtiyacını karşılamada önemli bir rol oynamaktadır. Yirminci yüzyılın ortalarından itibaren hızlı bir şekilde yapılmaya başlayan dev barajlar ve HES’ler özellikle gelişmekte olan ülkelerde, sosyal ve ekonomik kalkınmada ve gerekli olan enerji üretiminde ön plana çıkmıştır. Ne var ki, rasyonel planlamalardan ve sürdürülebilirlikten uzak baraj sayısı arttıkça çeşitli doğal ve beşeri sorunlar da ortaya çıkmıştır. Türkiye’de GAP’dan sonra en büyük ikinci projeler olan Çoruh Havzası Enerji Yatırım Projeleri (ÇHEYP) de benzer sorunlar yaşanmaktadır.

Türkiye’de hidroelektrik enerji potansiyeli bakımından üçüncü sırada yer alan Çoruh Havzası’nda 15 baraj yapılması planlanmıştır. Bu çalışmada, sadece ÇHEYP’nin bir bölümünü oluşturan ve bütünüyle Artvin ili sınırları içinde kalan; Deriner, Borçka, Muratlı, Yusufeli ve Artvin barajları ele alınmıştır. Bunlardan Muratlı ve Borçka barajları tamamlanırken, Deriner Barajının inşaatı halen devam etmektedir. Artvin ve Yusufeli barajlarının ise henüz inşaatına başlanmamıştır.
 Bu çalışmanın esas amacı, Artvin il sınırları içerisinde tamamlanan ve tamamlanmakta olan barajlar konusunda Artvin halkının görüşlerini tespit etmektir. Çalışmada nitel araştırma yöntemi kullanılmıştır. Yarı yapılandırılmış beş sorudan oluşan mülakatla Artvin Merkez ilçe, Borçka ve Yusufeli ilçeleri ve Muratlı köyünden rasgele seçilmiş 90 örneklem gruba uygulanarak veriler toplanmıştır. Toplanan verilere betimsel analiz yöntemi uygulanarak tematik kodlar oluşturulmuştur. Söz edilen ana temanın yanı sıra içerik analizleri de yapılarak alt temalar oluşturulmuştur. Araştırma sonucunda, yöre halkının baraj yapımıyla ilgili genelde olumlu düşüncelere sahip olmalarına rağmen, bölgedeki barajların yapımı sırasında karşılaşılan zorluklar ve çekilen sıkıntılardan kaynaklı bazı olumsuz görüşlere sahip oldukları sonucuna varılmıştır.
</Özetçe>
<Anahtar>Artvin, Çoruh Havzası, barajlar, enerji, Artvin Halkı. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>HORASAN İLÇESİ’NDEKİ KIR MESKENLERİNİN KÜLTÜREL COĞRAFYA BAKIŞ AÇISIYLA İNCELENMESİ</Başlık>
<Özetçe>Bu çalışma ile Horasan ilçesinin bazı köylerinde geleneksel olarak inşa edilmiş meskenler, kültürel coğrafya yönünden incelenmeye çalışılmıştır. Kültürün, konutlar üzerine olan etkisini objektif olarak belirleyebilmek için; ilçenin farklı yönlerinde bulunan köylerden yedisi örneklem olarak seçilmiştir.
İnsanların geçmişten gelen kültürel özelliklerinin en iyi yansıtıldığı maddi kültür varlıklarından biri, inşa ettikleri evleridir. Bu nedenle, çalışmanın ağırlık noktasını geleneksel konutlar ve bu konutların inşasında kültürün etkisi oluşturmaktadır. Konuyu bu çerçevede ele aldığımızda, Erzurum ili Horasan ilçesi köylerindeki geleneksel konutların, yöredeki ailelerin kültürlerini en iyi şekilde yansıttıkları görülmektedir. Evlerin inşasında; Türk-İslam kültürünün yanı sıra, soğuk iklim şartlarının da etkili olduğu gözlenmiştir. Sayıları her geçen gün azalmakla birlikte, hemen her köyde 100 ile 150 yıl önce inşa edilmiş bulunan konutlar, geleneksel kültürün en iyi örneklerini teşkil etmektedir. Bu yüzden, örnek alınan köylerde bu tip konutlar seçilerek incelenmiştir. Yapılan incelemeler sırasında, Erzurum'un kırsal kesimindeki konut kültürünün çok az farklılıklarla yörede var olduğu görülmüştür.</Özetçe>
<Anahtar>Kültürel Coğrafya, Kültür, Horasan, Köy meskenleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>DENİZLİ ŞEHRİNDE GECEKONDULAŞMANIN ÖNLENMESİ VE TOPLU KONUTLAR</Başlık>
<Özetçe>Denizli, Ege bölgesinin İzmir'den sonra en kalabalık ve gelişmiş şehridir. Sanayileşme süreci hızla devam eden Denizli, kırsal kesimden, ilçelerinden ve başka illerden göç almaktadır. 18 ilçesinden merkez nüfusu 20.000'i bulan hiçbir ilçesinin olmayışı, şehri sürekli bir cazibe merkezi haline getirmektedir. Özellikle 1980 sonrası hızlanan göç olayı Denizli'yi sadece yatay olarak genişletmekle kalmamış, beraberinde bir takım sorunları da getirmiştir. Bunların başında alt yapı, eğitim, yol, sağlık hizmetlerinin yetersizliği ve hepsinden önemlisi ülkemizin birçok şehrinde görüldüğü üzere gecekondu sorunu gelmektedir. Ankara karayolu boyunca ve özellikle kuzey doğuda bulunan tepelik sahalarda hızlı yapılaşma olmuştur. Sevindik, Karşıyaka, Esentepe, Fatih, Dokuzkavaklar mahalleleri ve Eskihisar plansız yapılaşma ve gecekonduların yoğun olarak bulunduğu bölgelerdir.
21. yüzyılın modern şehir kavramına yakışmayan bu sağlıksız konutlar, Denizli Belediyesi öncülüğünde "Kentsel Dönüşüm Projesi" kapsamında ortadan kaldırılmaya başlamıştır. Gecekondular kamulaştırılmakta ve karşılığında hak sahiplerine konut yaptırılmaktadır. Böylece gecekondularda yaşayan vatandaşlar yeni ve modern konutlara kavuşurken hem görüntü ve çevre kirliliği yok edilmekte hem de belediyeye yeni kullanım alanları kazandırılmaktadır. Yeni projelerle çalışmaların desteklenmesinin ve bütün gecekondular ortadan kaldırılıncaya kadar sürdürülmesinin gerektiği sonucuna varılmıştır. Gecekondulaşmayı engelleyici çalışmaların da paralel olarak yürütülmesi gerekmektedir.</Özetçe>
<Anahtar>Göç, Gecekondu, Nüfus, Coğrafya, Denizli, Türkiye.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SİNOP-ORDU KIYI KUŞAĞINDA İKLİM KONFORU VE DENİZ TURİZMİ MEVSİMİNİN İKLİM KOŞULLARINA GÖRE BELİRLENMESİ</Başlık>
<Özetçe>Deniz turizmi yönünden iklim şartlarının konforlu ve deniz banyosuna uygun olması önemlidir. Bu amaçla genelde ele alınan klimatik elemanlar güneşlenme süresi, hava sıcaklığı, bağıl nem, rüzgar, yağış ve deniz suyu sıcaklığıdır. Bu çalışmanın amacı Türkiye'nin Sinop-Ordu kıyı kuşağında iklim konforu ve deniz turizmi mevsiminin iklim koşullarına belirlenmesidir. Bu amaçla çalışmada Turizm İklim İndisi (TCI), Sıcaklık-Nemlilik İndisi (THI) ve Yeni Yaz İndisi (SSI) kullanılmıştır. Ayrıca, deniz banyosu yönünden belirlenen eşik değerler dikkate alınmıştır. Buna göre Sinop-Ordu kıyı kuşağında ortalama 13 Haziran-16 Eylül arasındaki dönem deniz banyosuna uygundur. Yıl içinde iklim ve termal konfor yönünden en elverişli şartlar Haziran ve Eylül aylarında görülür. Yüksek ekstrem hava sıcaklığı, kısa güneşlenme süresi, yüksek bağıl nem ve yaz yağışları deniz turizmi ve iklim konforu yönünden en önemli klimatik sorunlardır.</Özetçe>
<Anahtar>İklim, konfor, turizm, deniz, termal, Sinop, Ordu</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA PROGRAMININ (2005) KAVRAMSAL YAPISI </Başlık>
<Özetçe>Bir belge ve içerik analizi özelliği taşıyan bu çalışmanın amacı, Coğrafya öğretim programının kavramsal yapısının belirlenmesidir.  Ortaya çıkacak tablodaki kavramlardan çarpıcı olan birkaçının incelenmesi ve sonuçların bir önceki programla karşılaştırılmasıdır. Belli bir komisyon tarafından hazırlanmış olan böyle metinler sürecin kontrolünü elinde tutma imkânı vermesi araştırmacıların ilgisini çekmesinin birinci nedenidir. Talim Terbiye Kurulu tarafından yeniden oluşturulan Coğrafya Dersi Öğretim Programı okullarda 2005-2006 eğitim-öğretim yılından itibaren uygulamaya başlandı. Bundan önceki Coğrafya Dersi Öğretim Programını program içeriği ve ders kitaplarındaki kavramlara göre inceleyerek ortaya konmuş olan "Coğrafya Perspektifimiz" adlı bildiriden sonra, gelinen noktayı görmek için bu kez yeni program incelenmiştir. Söz konusu iki programın yaklaşımları arasındaki farklar karşılaştırmayı güçleştirse de; şimdiye kadar hiç olmadığı gibi, yeni coğrafya programı Milli Eğitimin son zamanlardaki yaklaşımını esas alınması oldukça anlamlıdır.</Özetçe>
<Anahtar>Coğrafya, program, kavram, içerik analizi </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AŞAĞI YEŞİLIRMAK VADİSİNDE DOĞAL ZEYTİN ALANLARI VE EKONOMİK OLARAK DEĞERLENDİRİLMESİ</Başlık>
<Özetçe>Karadeniz Bölgesi'nde ülkemiz ormanlarının %27'si bulunmaktadır. Ülkemizin her yöresinde olduğu gibi bu bölgede de ormanların özellikle yakacak ve mesken yapımı için tahrip edildiği bir gerçektir. Ormanların tahribini önlemek için özellikle orman köylülerinin ekonomik faaliyet alanlarını çeşitlendirmek ve onların ormanları tahrip etmeye yönelik ekonomik faaliyetlerini ortadan kaldırmak gerekmektedir. Orta Karadeniz Bölümü'nde doğal olarak yetişme ortamı bulmuş olan zeytinliklerin, ekonomik olarak değerlendirilmesi hem orman köylülerinin geçimi, hem de atıl duran bir kaynağın ekonomiye kazandırılması nedeniyle ülkemiz açısından yararlı olacaktır.
Bu çalışmada, Orta Karadeniz Bölümü aşağı Yeşilırmak vadisi ve yakın çevresinde, zeytin bitkisinin doğal olarak yetişmesine imkân sağlayan coğrafi faktörler, zeytin alanlarının dağılışı ve ekonomik olarak değerlendirilmesine yönelik konular üzerinde durulmuştur.</Özetçe>
<Anahtar>Zeytin (delice), Aşağı Yeşilırmak vadisi, doğal zeytin alanları</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE KIRSAL NÜFUSUN ŞEHİR ALGISI ÜZERİNE BİR ARAŞTIRMA: YEŞİLYURT KÖYÜ (TRABZON) </Başlık>
<Özetçe>Türkiye gibi gelişmekte olan ülkelerde kırsal alanlardan şehirlere hızlı bir göç yaşanmaktadır. Bu süreç, hem kır hem de şehirler açısından bir takım güncel sorunları beraberinde getirmiştir. Bu bağlamda, göçün kaynağı durumundaki kır nüfusunun şehir algılarının tespit edilmesi önem taşımaktadır. Elde edilecek bulgular, kır ve şehir bütünleşmesini sağlamaya yönelik çalışmalara yön verebilir. 
Araştırmamızda, kırsal kesimde yaşayan nüfusun şehir algıları betimsel bir yöntemle taranmıştır. Bu amaçla, Trabzon'a bağlı merkez Yeşilyurt köyünden seçilen 184 kişiye anket uygulanmış, veriler SPSS'de analiz edilmiş ve bulgular tablolaştırılarak yorumlanmaya çalışılmıştır.
Bu çalışmada kır nüfusunun şehir algılarına yönelik çeşitli bulgulara ulaşılmıştır. Örneklemi oluşturan grubun şehirleri eğitim, sağlık, alışveriş ve iş merkezleri olarak görmelerine rağmen, önemli bir kısmının şehre yerleşmek istemediği ortaya çıkmıştır. Bunun yanında çevre kirliliği, aşırı kalabalık ve trafik sorunları ile gürültü şehirlerin başlıca iticilikleri olarak tespit edilmiştir.</Özetçe>
<Anahtar>Şehir, kır, kır nüfusu, şehir algısı, Trabzon.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ULUBORLU İLÇESİNDE KİRAZ ZİRAATI </Başlık>
<Özetçe>Uluborlu ilçesi Akdeniz Bölgesi'nin Antalya Bölümü'nün Göller Yöresinde bulunur. Yönetim olarak Isparta ili sınırları içerisindedir. Yörenin iklim özellikleri, Akdeniz iklimi ile karasal iklim arasında geçiş özelliği göstermektedir. Nitekim Uluborlu'nun yıllık ortalama sıcaklığı 11,7 ºC ve yıllık ortalama yağış miktarı ise 644 mm'dir.
Bu araştırmada Uluborlu ilçesinde kiraz ziraatı incelenmiştir. Son otuz yılda ilçedeki tarımsal faaliyetlerde yaşanan gelişmeler yörenin bölgedeki ekonomik fonksiyonunu artırmıştır. Kiraz ziraatı; yer şekilleri, iklim, toprak ve su gibi doğal ortam koşullarının etkisi altındadır. Bu koşullara; arazinin mülkiyet durumu, tarımsal kültür, sulama, ulaşım ve pazarlama gibi beşeri faktörleri de eklemek gerekir.
Uluborlu ilçesinde 17 tür kiraz yetiştirilmektedir. Ancak bunlar içerisinde "Ziraat 0900" adı verilen kiraz türünün üretimi diğerlerine göre daha yaygın olarak yapılmaktadır. Dünyada Türk kirazı olarak tanınan bu kiraz en çok ihraç edilen türdür. Uluborlu ilçesinde 2006 yılında 6050 ton kiraz üretilmiştir. Bu kirazın 4850 tonu ihraç edilmiştir.
İlçedeki kiraz ziraatından daha fazla gelir elde edebilmek için; mevcut soğuk hava depolarının sayı ve kapasiteleri artırılmalı, ilçenin ana karayolu bağlantısı güçlendirilmeli, demiryolu bağlantısı sağlanmalı ve Antalya havalimanına bağlantısı güçlendirilmelidir
İlçedeki geleneksel hale dönüştürülen Kiraz Şenlikleri uluslararası boyuta taşınmalı ve kirazın dünyaya tanıtımı hızlandırılmalıdır.
Yöredeki kiraz üreticileri; zirai bakım, üretim ve pazarlama konularında gerekli atılımları yapmalıdırlar. Bu konuda yöredeki üreticiler tarımsal kalkınma kooperatiflerinde aktif olarak görev almalı ve bu kooperatifler pazarlama, rekabet ve ihracat alanlarında da faaliyetlerini geliştirmelidir.</Özetçe>
<Anahtar>Uluborlu ilçesi, kiraz ziraatı, ekonomik kalkınma</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TRABZON’DA GELİŞMEKTE OLAN BİR TURİZM MERKEZİ: KAYABAŞI YAYLASI</Başlık>
<Özetçe>Ülkemizde kıyı turizmi olarak tanımlanan güneş, kum deniz üçlüsüne alternatif oluşturmak, turistik aktiviteyi daha geniş alanlara yaymak, Karadeniz'in yaylalarından turizm amaçlı yararlanmak, özel girişime örnek oluşturmak, istihdam alanlarına katkı yapmak gibi amaçlarla Trabzon İl Özel İdaresi tarafından yaptırılan Kayabaşı Yayla Kent, Zigana ve Hıdırnebi'den sonra inşa edilen üçüncü turistik merkez özelliği taşımaktadır.
Trabzon'un Akçaabat İlçesi Işıklar Beldesi sınırları içinde yer alan bu yerleşme, yaklaşık 1800 m. yükseklikte bulunmakta olup, Akçaabat'a 38, Trabzon'a 50 km. uzaklıkta yer almaktadır. Bozulmamış doğası, temiz havası, zengin kültürel özellikleri ve girişimci aileleriyle turizm için uygun özellikler taşıyan bir sahadır.
Burada kurulan turistik aktivite mekânlarıyla, Trabzon'da yayla turizminin geliştirilmesi, turizmin daha geniş alanlara yayılması, sahip olunan değerlerin çevre doğa dengesine dikkat edilerek paylaşılması ve ekonomik getiri sağlanması amaçlanmaktadır. </Özetçe>
<Anahtar>Kayabaşı, yayla, turizm, yayla kent.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>MANİSA-UŞAK DEMİRYOLU ULAŞIMININ YERLEŞME ÜZERİNE ETKİLERİ (I)</Başlık>
<Özetçe>Türkiye'de toplam hat uzunluğu 8697 km'yi ve gelişim süreci yaklaşık 150 yılı bulan demiryolu ulaşımının yerleşim birimlerine etkileri şüphesiz çok yönlü olmuştur. Konunun mekân ve zaman bakımından çok kapsamlı olmasına karşılık, ülkemizde akademik düzeyde yapılan çalışmaların sayısı maalesef fazla değildir. Bu makalede ülkemizin ilk demiryolları arasında bulunan Manisa-Uşak Demiryolu ulaşımının yerleşme üzerine etkileri ele alınmış ve böylelikle yerleşme coğrafyasına önemli bir katkının yapılması amaçlanmıştır.   
Manisa-Uşak arasında 221 km uzunluğundaki demiryolu güzergâhında, mahalle, köy, kasaba ve şehir büyüklüğünde toplam 50'den fazla yerleşim birimi bulunmaktadır. Demiryolu ulaşımından farklı şekillerde etkilenen bu yerleşim birimlerinden 6'sı bu makale kapsamında ele alınmıştır. Bunlar batıdan doğuya; Çobanisa, Urganlı, Ahmetli, Sart, Salihli ve Eşme'dir.
Çalışmada her bir yerleşim birimi ayrı ayrı ele alınmış, çeşitli yayınlar, haritalar ve yerinde yapılan gözlemlerden büyük ölçüde yararlanılmış ve özellikle yerleşme, demiryolu hattı ve istasyon arasındaki ilişkiler üzerinde durulmuştur. Keza her bir yerleşim biriminin konumu, bugünkü idari durumu ve nüfusu gibi genel konulara kısaca temas edilmiş, kuruluşu ve gelişimiyle ilgili genellikle kronolojik bir sıra takip edilerek özlü bilgiler verilmiştir. Böylece demiryolu öncesi, demiryolu ulaşımının başlaması ve sonrası dönem olmak üzere yerleşmenin gelişimi bir bütünlük içinde işlenmeye çalışılmıştır. Diğer taraftan çok sayıda (6) istasyonun ele alınması ve bir makalenin kapsamını aşmamak düşüncesi; her bir yerleşim birimiyle ilgili açıklamaların birkaç sayfayı aşmayacak şekilde, nispeten sınırlı tutulmasını gerektirmiştir.</Özetçe>
<Anahtar>Demiryolu, Çobanisa, Urganlı, Ahmetli, Sart, Salihli, Eşme</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SEDİR ADASI VE ÇEVRESİNİN JEOMORFOLOJİSİ</Başlık>
<Özetçe>Bu çalışmada, Sedir Adası'nın morfolojik özellikleri incelenmiştir. Çalışmada adanın turizm potansiyelini belirleyen jeolojik ve morfolojik yapının belirlenmesi amaçlanmıştır. Ada içerisinde yer alan Kleopatra plajı kumullarının yapısı ile Antik Kadrea şehrinde kullanılan yapı malzemelerinin yapıları incelenerek ada jeolojisi hakkında bilgi sahibi olunmaya çalışılmıştır. Ayrıca geçmiş tektonik hareketlenmeler ile ortaya çıkan ada morfolojisinin yanı sıra, kıyı morfolojisinin birçok örneği ada üzerinde tespit edilmiştir. Gökova körfezinin bir parçası olan adanın küçük olması ve su kaynaklarını kısıtlı oluşu ada üzerindeki daha sonra oluşabilecek yerleşmelerin gelişimini de etkilemiştir.</Özetçe>
<Anahtar>Sedir Adası, morfoloji, Kleopatra Plajı, jeoloji, </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>CUMHURİYET DÖNEMİNDE (1927-2008) ERZURUM İLİNİN KIR-ŞEHİR NÜFUS DEĞİŞİMİ</Başlık>
<Özetçe>Bu çalışmada, Erzurum ili kır-şehir nüfusunun sayım dönemleri açısından bir değerlendirmesi yapılarak; Cumhuriyet döneminde il nüfusundaki şehirleşme oranını ve seyrini belirlemek ve kır-şehir nüfusunun dağılımındaki nedenleri mercek altına almak amaçlanmıştır. TÜİK tarafından yapılan sayım sonuçlarının değerlendirilmesiyle ortaya çıkarılan tablo, hem il nüfusunun genel yapısı hakkında bir analize imkân sağlayacak hem de ilerleyen dönemler için öngörülerde bulunmayı kolaylaştıracaktır. Yaklaşık 75 yıllık sürede, şehirli nüfusun oranının beş kat kadar arttığı, kır nüfusu oranının üç kata yakın azaldığı Erzurum ilinde, tüm sayım dönemlerinde şehirli nüfus oranının Türkiye ortalamalarının altında olduğu görülmektedir. Bu şekliyle, Cumhuriyet döneminde yapılan sayımların (1927-2008) değerlendirilmesi ve özellikle Adrese Dayalı Nüfus Kayıt Sistemi (ADNKS) sonuçlarının da irdelenmesi, il çapında kır-şehir nüfusundaki önemli değişme ve gelişmelerin varlığına işaret etmektedir. </Özetçe>
<Anahtar>Kır-Şehir nüfusu, Erzurum, Nüfus değişimi.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>BATMAN ŞEHRİ, FONKSİYONEL ÖZELLİKLERİ VE BAŞLICA SORUNLARI</Başlık>
<Özetçe>Sanayi devrimiyle gerçekleşen şehirleşme hareketi, Türkiye'de kendini 1950'li yıllarda göstermiş ve bu süreç yeni şehirlerin ortaya çıkmasıyla devam etmiştir. Var olan şehirlerin önemli bir kısmı bu süreçten nüfuslanma, sanayileşme, alansal büyüme, iş ve ticaret sahaları yaratma, istihdam ve benzeri özellikler açısından etkilenmişlerdir. Ancak bu hızlı süreç şehirlerin fonksiyonel yapısını temelden değiştirirken, düşük nitelikli konut, çarpık şehirleşme, çevre sorunları, gürültü, hava kirliliği, sanayi atıkları ve işsizlik gibi sorunların da ortaya çıkmasına neden olmuştur. Bu bağlamda Batman gibi modern dünyanın en temel enerji kaynağı olan petrol üzerine şekillenen, hızlı gelişen ve değişen şehirlerde, kentleşme ve kentlileşme kavramları henüz tam olarak oluşamadığından; sosyal, ekonomik, kültürel ve politik alanlarda yapısal sorunlar ortaya çıkmıştır. Bu çalışmada, 1955 yılı genel nüfus sayımı sonuçlarına göre 4713 nüfuslu bir bucak olan Batman'ın, Türkiye'deki şehirleşme hareketiyle yaşıt bir süreç içerisinde büyük bir şehre nasıl dönüştüğü, hem mekânsal, değişim hem de bu zaman aralığında gerçekleştirdiği fonksiyonel özellikler açısından incelenmektedir. Şüphesiz bu işlenirken hızlı değişimin getirdiği sosyo-ekonomik ve sosyo-kültürel olumsuzlukların şehri nasıl etkilediği ve TPAO'nun bu sürecin neresinde olduğu tartışılmaktadır. </Özetçe>
<Anahtar>Batman şehri, TPAO, şehirleşme, şehir yaşamı, İluh</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÜTOPİK COĞRAFYALAR: ON SEKİZİNCİ YÜZYIL AVRUPA HARİTALARINDAKİ KARTUŞLARIN SÖYLEMSEL ANALİZİ</Başlık>
<Özetçe>Bu çalışmada eski haritaların dekoratif sanatı, özellikle de kartuşları, deşifre edilecek kültürel metinler olarak ele alan bakış açısıyla incelenecektir. Buradan yola çıkarak, tanımlayıcı yöntemlere başvurmak suretiyle kartuş yapımcılarının zihinleri ile ütopik coğrafyalar arasında bir köprü kurulmaya çalışılacaktır. Böylece, kolonileştirilmiş Kuzey Amerika'nın ve Kızılderililerin yaratıcı coğrafî tasavvurlarını dikkatlice gözden geçirmek amacıyla 1700'lerin (özellikle) İngiliz kartuşlarını eleştirel bir inceleme zeminine taşıyarak analiz edilecektir.  Bu araştırmayı sonuçlandırmak üzere mantıkî sosyal belleğin arkasındaki itici gücü anlamak için zaman ve mekân olarak kartuş yapım tarihine uzanılacaktır. Ayrıca, bazı XVIII. yüzyıl Avrupa (İngiliz ve Fransız) kartuşları tarihin görgü tanıkları olarak değerlendirilecektir.</Özetçe>
<Anahtar>Kartuş, Dekoratifli Haritalar,  Ütopik Coğrafyalar, Kuzey Amerika (Kızılderililer</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SİYASİ COĞRAFYA AÇISINDAN İSPANYA</Başlık>
<Özetçe>İspanya güneybatı Avrupa'da stratejik bir noktada, Akdeniz ve Atlantik'te kıyısı olan iki ülkeden biridir. Cebelitarık boğazının ülkenin güneyinde olması, stratejik önemini artırmaktadır. Ülkenin Jeotarihi, hem Osmanlı Devleti hem de Dünya açısından belirleyici role sahiptir. İspanya, Amerika'nın keşfi ile dünya tarihini değiştirmiştir. Bu keşifle birlikte yeni ticari yolların açılmasında, Osmanlı Devletinin gerilemesinde, I. Viyana mağlubiyeti ve İnebahtı deniz savaşının kaybedilmesinde hatta kapitülasyonların var olmasında İspanya'nın rolü büyüktür. Orta ve Güney Amerika'da Latin Amerika devletlerini kuran İspanya'nın, sömürgecilik, kapitalizm, merkantilizm ve köle ticaretinin başlatılmasındaki ilksel rolü de dikkat çekicidir. Maya, İnka ve Aztek medeniyetlerinin yok edilmesini sağlaması da insanlık değerleri açısından bir trajedidir. Ülke içinde aristokratlar, kilise, burjuva, işçi ve köylü sınıfı arasındaki çekişmeye sürekli dâhil olan ordu, çalkantılı bir tarihin yaşatılmasına neden olmuştur. Fransızların İspanya'yı istila etmesinin ardından Latin Amerika sömürgelerinin elinden çıkması sömürge gelirlerinden yoksun kalınmasını sağlarken, ABD ile 1898'de yaşanan ilk küresel savaşla, Küba, Porto Rico ve Filipinlerin kaybedilmesi ülke tarihi açısından belirleyici olmuş ve çöküşe itmiştir. Uzun süre Franco rejimi ile dış dünyadan kopan İspanya, 1986 yılında Avrupa Birliğine dâhil olarak, ekonomik açıdan gelişmeye başlamıştır. Ayrılıkçı; Bask, Katalonya ve Galiçya ile başı dertte olan İspanya'nın son yıllarda Türkiye ile önderliğini yaptıkları Medeniyetler ittifakı çalışması, uluslararası düzen içinde yeni bir çalışma olarak dikkatle takip edilmektedir.</Özetçe>
<Anahtar>Siyasi Coğrafya, Sömürgecilik, Jeopolitik, Ayrılıkçı Terör</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ETNOCOĞRAFYA PERSPEKTİFİNDEN BULGARİSTAN ROMANLARI</Başlık>
<Özetçe>Bu çalışmada komşumuz Bulgaristan'da yer alan Roman (Çingene) etnosunun ulusal sınırlar içindeki coğrafi dağılışı, sosyo-kültürel özellikleri, demografik yapısı ve tarihsel serüveni irdelendiği gibi, bu etnosa Bulgar halkı ile Bulgaristan medyasının bakış açısı ve etnik algılaması da tartışılmıştır. Ayrıca çalışmada Roman (Çingene) etnosunun eğitim, sağlık, kültürel, sosyal ve ekonomik sorunlarına ışık tutulduğu gibi bu sorunların nasıl ortaya çıktığı ve nasıl çözümlenmesi gerektiği de tartışılmıştır. Bulgaristan etnocoğrafyasında Romanlar bir etnik kimlik ve kültürel zenginlik oluşturdukları gibi bir sorunlar yumağı da oluşturmuşlardır. Bu nedenle bu çalışmada Roman etnosunun Bulgaristan açısından avantaj ve dezavantajları irdelendiği gibi bu etnosun neden ve nasıl Bulgaristan'ın öncelikli sorunsallarından birine dönüştüğüne de yanıt aranmıştır. </Özetçe>
<Anahtar>Roman, Azınlık, Etnos, Bulgaristan</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AMASYA’DA BAMYA (OKRA) TARIMININ COĞRAFİ ESASLARI: ÜRETİMİYLE İLGİLİ ÖZELLİKLERİ, DAĞILIŞI VE SORUNLARI</Başlık>
<Özetçe>Ülkemizin tarımsal üretiminde bazı iller belirli ürünlerde öne çıkmaktadır. Ürünlerin buralarda üretilmesinde doğal ve beşeri çevrenin özellikleri etkilidir. Bamya Karadeniz Bölgesi'nde en fazla Orta Karadeniz Bölümü'nde yetiştirilir. Bölümde ve aynı zamanda bölge içinde Amasya üretimde ilk sıradadır. Bu ilde yetiştirilen ve Amasya çiçek bamyası denilen tarımsal ürünün il ekonomisine katkısı oldukça fazladır.
Bitkisel bir yiyecek olarak insan sağlığı için çeşitli yararları bulunan bamyanın doğal ve beşeri çevre özellikleri uygun bu ilde üretilmesi ve ekonomik potansiyelinin tam değerlendirilmesi açısından önemlidir.</Özetçe>
<Anahtar>Bamya tarımı, Amasya, Coğrafi esas</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>POPÜLER BİLİM ANLAYIŞI VE COĞRAFYANIN POPÜLERLİĞİ, BİLİM VE TEKNİK DERGİSİ ÖRNEĞİ</Başlık>
<Özetçe>Popüler bilim, genel anlamıyla akademik düzeyli bilimsel çalışmaların geniş toplum kesimleri için anlaşılabilir hale getirilmesidir. Bu çalışmalar çeşitli yayın organlarınca topluma ulaştırılır. Doğal olarak "popüler bilim"in en önemli unsuru, popüler bilim yayıncılığıdır. Günümüzde bilimle ilgilenen halk kitlelerinin başvuracağı temel kaynakların başında popüler bilim yayınları gelmektedir. Bilimsel olayları halk kitlelerine ulaştırmayı amaç edinen bu tür yayıncılık, "popüler bilim yayıncılığı" olarak adlandırılır. Popüler bilim yayıncılığının en önemli araçlarından biri bu amaçla yayınlanan dergilerdir. Bu tür yayıncılığın önceliği, güncel bilimsel olaylardır.     
Doğa ve insan etkileşimli sorunlar bilimsel ve toplumsal gündemde gün geçtikçe daha fazla yer tutmaktadır. Buna paralel olarak popülerleşen coğrafyanın konumu, Tübitak tarafından yayınlanan Bilim ve Teknik Dergisi örneğinde ele alınmıştır. Derginin yayın hayatına başladığı 1967 yılı Ekim ayından, 2009 yılı Temmuz ayına kadar 42 yıl boyunca yayınlanan 500 sayısı irdelendiğinde, coğrafyanın özellikle son dönemlerde daha fazla ilgi topladığı ortaya çıkmaktadır.</Özetçe>
<Anahtar>Popüler Bilim, Coğrafya, Bilim ve Teknik Dergisi, Tübitak</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KÖMÜR ÜRETİMİNE BAĞLI OLARAK KURULMUŞ BİR LİMAN: ZONGULDAK LİMANI</Başlık>
<Özetçe>Zonguldak Limanı, Karadeniz Bölgesi'nin Batı Karadeniz Bölümü'nde Zonguldak kent yerleşim alanının kıyısında yer almaktadır. Batı Karadeniz'in Ereğli ve Bartın limanlarıyla birlikte üç önemli limanından biridir. 
Geçmişte yük ve yolcu taşımacılığının yapıldığı limanda günümüzde sadece yük taşımacılığı yapılmaktadır. Ancak sahada maden kömürü üretiminin azalmasına bağlı olarak yük taşımacılığı da son yıllarda oldukça gerilemiştir. Örneğin 2008 yılında limanda 680.328 ton yükleme-boşaltma yapılmıştır.
Zonguldak Limanı Türkiye Taşkömürü Kurumu tarafından işletilmektedir. Direk Rıhtımı 1996 yılından itibaren "Gümrük Sahası" ve tırlar için otopark olarak tahsis edilerek Zonguldak Limanı ile Yalta Limanı (Ukrayna) arasında tarifeli Ro-Ro seferleri başlatılmıştır.
Türkiye Taşkömürü Kurumu'ndaki işgücünün azalması sonucu kömür üretiminin üçüncü şahıslara kiralama yoluyla yaptırılarak bölge ekonomisine kısa vadede bir canlılık kazandırılması düşünülmektedir. Bu amaçla ülkemiz denizyolu taşımacılığında son yıllarda önemi giderek azalan Zonguldak Limanı'nın da yük trafiğinin artacağı beklenebilir. </Özetçe>
<Anahtar>Zonguldak Limanı, denizyolu taşımacılığı, kömür, ihracat-ithalat </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>CARL ORTWIN SAUER VE KÜLTÜREL COĞRAFYA</Başlık>
<Özetçe>Yirminci yüzyılın ilk çeyreğinden itibaren Amerikan coğrafyasındaki değişimin ele alındığı bu çalışmada, Amerikan kültürel coğrafyasının kurucusu ve Berkeley Ekolü temsilcilerinden Carl Ortwin Sauer'in hem kendinde hem de Amerikan coğrafyası içinde gerçekleştirdiği değişimler incelenmeye çalışılmıştır.  Bu çalışmayı gerçekleştirmek için hem Carl Ortwin Sauer'in eserlerinden bazıları incelenmiş hem de onun bilimsel anlayışını yansıtan ve hayatını anlatan eserlerden faydalanılmıştır. Sauer'in karşı çıktığı fikirler ve ona bağlı olarak gerçekleştirdiği çalışmalar da incelenmiştir. Aynı zamanda Sauer ve diğer bilim adamlarının kültürel peyzaj, kültürel coğrafya, kültür tarihi gibi kavramlara ait görüşleri üzerinde durulmuş ve Sauer'in eserlerinde ileri sürdüğü fikirler ve coğrafya ilmine yapmış olduğu, coğrafyayı bölgesel bütünlük içinde bir kültür tarihi olarak ele alması, disiplinler arası coğrafi çalışmalar yapması gibi katkıları değerlendirilmiştir. </Özetçe>
<Anahtar>Carl Ortwin Sauer, Kültürel Coğrafya, Kültürel Peyzaj, Kültür Tarihi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>OLUŞMUŞ ve AKTİVİTESİNİ SÜRDÜREN KARIŞIK TİP BİR HEYELAN: ELMALI-MADENKÖPRÜBAŞI (İSPİR-ERZURUM) HEYELANI, SORUNLAR ve ÖNERİLER</Başlık>
<Özetçe>Elmalı Heyelanı, Erzurum İli'nin İspir ilçesine bağlı Madenköprübaşı Beldesi'ne yaklaşık 1,5 km mesafedeki Elmalı Mahallesi sınırları içinde yer almaktadır. Heyelan Alt Kretase yaşlı çökel topluluğunun Bağların dere vadisine doğru kaymasıyla oluşmuştur. Eski bir tarihte meydana gelen ve günümüzde de aktivitesini sürdüren heyelan karışık tip kayma yapısı göstermektedir. Yaklaşık olarak 1,1 km2 yüzölçüme sahip heyelan sahasının doğu-batı doğrultusundaki uzunluğu 2050 m, kuzey-güney istikametindeki genişliği 590 m, kayan kütlenin kalınlığı ise 80 m dir. Jeomorfolojik olarak oluştuğu kesimi büyük ölçüde değiştiren ve eteğindeki Elmalı Mahallesine büyük zarar veren heyelan olayı, hala çözüm bekleyen önemli sosyo-ekonomik problemlere neden olmuştur.</Özetçe>
<Anahtar>Elmalı Heyelanı, Madenköprübaşı, İspir, Erzurum, Türkiye. </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>LİSE COĞRAFYA DERSİ ÖĞRENME YAŞANTILARININ GERÇEKLEŞME DÜZEYİNİN BELİRLENMESİ</Başlık>
<Özetçe>Araştırmanın amacı, lise coğrafya dersi öğrenme yaşantılarının (eğitim durumları) gerçekleşme düzeyini belirlemektedir. Araştırma tarama modeliyle gerçekleştirilmiştir. Araştırma verileri, araştırmacı tarafından geliştirilen 48 maddelik beşli likert tipi lise coğrafya dersi öğrenme yaşantıları gerçekleşme düzeyini belirleme ölçeğinin (anket formunun) çalışma grubuna uygulanması ile toplanmıştır. Çalışma grubu 2008-2009 öğretim yılında Çanakkale Onsekiz Mart Üniversitesi, Niğde Üniversitesi ve Artvin Çoruh Üniversitesi Eğitim Fakülteleri 1. Sınıfında öğrenim gören toplam 786 öğrenciden oluşmaktadır. Veriler, SPSS 13 istatistik programı ile t-testi, ANOVA (F) ve Scheffe teknikleri kullanılarak analiz edilmiştir. Araştırma sonuçlarına göre; lise coğrafya dersi öğrenme yaşantılarının gerçekleşme düzeyi kısmen aralığında çıkmıştır. Öğrenme yaşantılarına ilişkin belirlenen beş alt boyuttan, öğretmen ve değerlendirme boyutları genellikle düzeyinde çıkarken, öğrenci, öğretim ilke ve yöntemleri ile öğretim teknoloji ve materyalleri boyutu kısmen düzeyinde çıkmıştır. Öğrenme yaşantıları üzerinde, öğrencinin cinsiyeti, mezun olduğu okul ve alan türü, yaşanılan coğrafi bölge, coğrafya dersine olan ilgi ve başarı düzeyinin bir faktör olduğu bulunmuştur. </Özetçe>
<Anahtar>Coğrafya, coğrafya öğretimi, öğrenme yaşantısı  </Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>KAYABEYLİ’NİN (BASKİL/ELAZIĞ) YER DEĞİŞTİRMESİNDE ETKİLİ OLAN DOĞAL OLAYLAR</Başlık>
<Özetçe>Bu çalışmada,  Kayabeyli (Baskil /Elazığ) köyünün yer değiştirmesinde etkili olan kaya düşmeleri, sel ve çığ olayları değerlendirilmiştir. Kırsal yerleşmelerin büyük bölümü yerleşme açısından elverişli olmayan alanlarda kurulduğu için zamanla terk edilmekte veya başka alana taşınmaktadır. Bu yer değiştirme üzerinde doğal felaketler ve ekonomik faktörler etkili olmaktadır. Baskil (Elazığ) ilçesine bağlı Kayabeyli (Rışvanuşağı) köyü de doğal olaylar sonucu yer değiştirmek zorunda kalmış bir kırsal yerleşmedir. Kayabeyli, Elazığ'ın batısında Hasan Dağı güney eteklerinde kurulmuştur. Köy, faylanma etkisine bağlı oluşan falez şeklindeki dik kayalık alanların önünde kurulduğu için kaya düşmeleri riski çok yüksektir. Meskenlerin eğimli yamaçların önünde birikinti yelpazesinin kök kesimine kurulması çığ ve taşkın riskini doğurmuştur. Bu yerleşmenin kuruluşunda doğal riskler göz ardı edildiği için uzun süre kaya düşmeleri, sel ve çığ olayları etkisinde kalmıştır. Kayabeyli'nin taşınmasında yanlış yer seçiminin yanında insanın doğal bitki örtüsünü tahrip etmesi de etkili olmuştur.</Özetçe>
<Anahtar>Baskil, Kayabeyli, Doğal felaketler, Kaya düşmeleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AFYONKARAHİSAR İLİNDE İLLER ARASI GÖÇLERİN GELİŞMİŞLİK ENDEKSLERİYLE ANALİZİ</Başlık>
<Özetçe>Bu çalışma, Afyonkarahisar ilinde iller arası net göçlerin Türkiye'deki dağılımını çeşitli gelişmişlik endeksleri kullanılarak analiz etmeyi amaçlamaktadır. Buna göre ilin 1975-2000 döneminde iller arasında toplam net göçler ile DPT (2003) ve Ünal (2008) tarafından illere ait hesaplanan bazı gelişmişlik endekslerine ait değerler araştırmanın verilerini oluşturmaktadır. İllere göre net göç değerleri bağımsız değişkeni oluştururken, göçlere etkisi olduğu öngörülen gelişmişlik endeksleri bağımlı değişken olarak belirlenmiş ve istatistiksel analizi yapılmıştır. Sonuçta Afyonkarahisar ilindeki iller arası net göçler üzerinde en fazla sosyo-ekonomik gelişmişlik endeksinin etkili olduğu görülmüştür. İlin net göç aldığı iller, daha düşük seviyede, net göç verilen iller ise daha yüksek seviyede gelişmişlik endeks değerine sahiptir.        </Özetçe>
<Anahtar>İller arası Göç, Gelişmişlik Endeksleri, Afyonkarahisar İli</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>CANİK DAĞLARININ GÜNEYDOĞU BÖLÜMÜNDE KARSTLAŞMA VE KARSTİK ŞEKİLLER</Başlık>
<Özetçe>Araştırma sahası Orta Karadeniz Bölümü'nde, Reşadiye (Tokat) ilçe merkezi kuzeydoğusu ile Mesudiye (Ordu) ilçe merkezi güneyi arasındaki dağlık kuşakta yer alır. Bu saha, Canik Dağları'nın güneydoğu kesiminde ve yaklaşık 1500-2000 m'ler arasında bulunmaktadır. Bu kesimde çok sayıda dolinin yanı sıra, uvala, lapya, düden ve mağara gibi karstik şekillere de rastlanmaktadır.
Çalışma hazırlanırken arazi çalışmaları dışında kireçtaşı örneklerinin laboratuar ortamında kireç oranları belirlenmiştir. Ayrıca, saha ile ilgili 1/25.000 ölçekli topoğrafya ve 1/100.000 ölçekli jeoloji haritalarından yararlanılmıştır.
Çalışma sahasında kışlar soğuk, uzun ve kar yağışlı, yazlar ise ılık, kısa ve az yağışlı geçmektedir. Ana kayayı Üst Kretase kireçtaşları oluşturmakta ve bunların CaCO3 içerikleri % 75-% 88 arasında değişmektedir. İnceleme sahası bütünü ile orman alanı içerisinde yer alır. Bununla birlikte, bazı kesimlerde orman tahrip edilmiş ve erozyon nedeniyle ana kaya açığa çıkmıştır.
İnceleme alanındaki karstik şekillerin, oluşumunda asıl rolü çözünme süreçleri oynamıştır. Bununla birlikte, başta dolinler olmak üzere karstik şekillerin, dizilişleri ve yoğunlukları üzerinde ana kayanın bol kırıklı ve çatlaklı olmasının da önemli rolü olmuştur. Nitekim, inceleme alanının doğu kesiminde bir dizi halinde uzanan dolinler, "yönlü karst" manzarası oluşturmaktadır.
Yöre, Kuvaterner'deki iklim değişmelerinden etkilenmiş ve muhtemelen yüksek kesimler periglasiyal şartlara sahne olmuştur. Çavdar Yaylası güneyindeki dolinlerin kuzey yamaçlarına kadar akan lavlar ve çeşitli araştırıcılar tarafından Pliyosen'e atfedilen volkanik faaliyet dikkate alındığında, yöredeki karstlaşma sürecinin Kuvaterner öncesinden başlamış olduğu söylenebilir. </Özetçe>
<Anahtar>Karstlaşma, Karstik Şekiller, Canik Dağları, Kireçtaşı.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇEVRECİ BARAJLARA GEÇMİŞTEN BİR ÖRNEK: TURNA (KEŞİŞ) GÖLÜ</Başlık>
<Özetçe>Ülkemizde özellikleri birbirinden farklı göller bulunmaktadır. Doğal ortamın bir parçası olarak bu göllerin ekosisteme önemli katkıları vardır. Ekosistemin bir parçası olan insan, içme, kullanma suyu ve tarımsal sulamada göllerden geçmişten günümüze yararlanmıştır.
Tarihi açıdan bakıldığında bu amaçlarla faydalanılan belki en eski göl; Van Gölü havzasında 2544 m. yükseltideki Turna (Keşiş) Gölü'dür. 2800 yıl önce Urartular bu gölden çevresine zarar vermeden, suyunu artırarak yararlanma yoluna gitmişlerdir.</Özetçe>
<Anahtar>Çevreci baraj, Turna (Keşiş) Gölü, Van Gölü havzası</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ANLAMI, TANIMI, KONUSU VE FELSEFESİ BAKIMINDAN COĞRAFYA İLMİ HAKKINDA BAZI DÜŞÜNCELER</Başlık>
<Özetçe>Felsefe, tarih, matematik gibi oluşum geçmişi en eski bilimlerden biri de coğrafya ilmidir. Yaklaşık M. Ö. III. yü yıl sonlarından buyana g¢egraph¢e ya da geoprafica adı altında çalışmalar yapılmış olup, günümüz dünyasının hemen her ülkesinde, ilk öğretim ve orta öğretim kademelerinde eğitimi; yüksek öğretimde ise, araştırma ve uygulamaları yapılmaktadır.
Bu bağlamda, ülkemizde de hiç olmazsa XX. Yüzyıl başlarından buyana coğrafyanın, hem eğitimi, hem de araştırmaları ve öğretimi yapılmaktadır. Ancak bu ilimde, örneğin esas tema, buna dayalı başlıca araştırma yöntemleri, düşünce ilkeleri ve ifade teknikleri gibi önemli bilimsel yöntem konuları üzerinde, araştırmacılar arasında henüz bir konsensus oluşamadığı göze çarpmaktadır. Sanırım bu önemli sorunda, ülkemizde bu ilmin kurucuları ve onların yetiştirdiği coğrafyacıların eserlerinde analiz ve sentez ettikleri fikirlerin, yeterince anlaşılamaması rol oynamaktadır.
Esas tema ve yöntem konularına katkı yapacağı düşülen çalışmamızda; bu temel konu ile araştırma yöntemleri, düşünce ilkeleri ve ifade tekniklerinin, derli toplu bir biçimde sunulmasının, coğrafya öğretmenleri, lisans öğrencileri ve lisansüstü çalışmalar yapan araştırmacılara, sözü edilen sorunların aşılmasında, bir bakış ufku kazandıracağını düşüyorum.</Özetçe>
<Anahtar>insan, çevre, coğrafya</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFİ FAKTÖRLERİN AZ GELİŞMİŞLİK ÜZERİNE ETKİLERİ ve REFAHİYE (ERZİNCAN) ÖRNEĞİ</Başlık>
<Özetçe>Türkiye'nin sosyal ve ekonomik açıdan az gelişmiş ilçelerinden biri de Refahiye'dir. Zaten Devlet Planlama Teşkilatı'nın (DPT) İlçelerin Sosyo-Ekonomik Gelişmişlik Araştırması da (2004) bu durumu kanıtlar niteliktedir.
Refahiye ilçesinin geri kalmasında; iklim, yeryüzü şekilleri ve deprem gibi olumsuz doğal çevre şartları başlıca rolü oynamıştır. Çünkü sözü edilen bu olumsuz faktörler sahada sanayi ve ticaret gibi sektörlerin gelişmemesinin en önemli nedenidir. Ayrıca eğitim, sağlık ve beslenme yetersizliği ile sosyal olaylar da bu durumu önemli ölçüde etkilemiştir. Tüm bu olumsuzlukların sonucu, yöre halkının önemli bir kısmı, başta büyük sanayi merkezleri olmak üzere, ülkenin çeşitli bölgelerine doğru göç etmektedir.
Göç olayını yavaşlatmak ve yörenin sosyal ve ekonomik açıdan en azından belli bir seviyeye getirilebilmesi için, bir takım önlemlerin acilen alınması gerekmektedir. Kuşkusuz bunların başında sahadaki mevcut kaynakların en rasyonel şekilde kullanılması ve sahanın kırsal kalkınma planının hazırlanarak bir an önce uygulamaya konulması gerekmektedir. </Özetçe>
<Anahtar>Refahiye, Azgelişmişlik, göç.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ERZURUM-KARS DEPREMİ (30 EKİM 1983) İLE AŞKALE DEPREMLERİ (25–28 MART 2004) SONRASI İNŞA EDİLMİŞ OLAN AFET KONUTLARININ COĞRAFİ AÇIDAN KARŞILAŞTIRILMALARI</Başlık>
<Özetçe>Bu araştırma ile doğal afetler sonrası yeniden inşa edilen kırsal yerleşmeler ve konutlarının, yörelerin ve çağın şartlarına uygun olup olmadıkları ortaya konulmaya çalışılmıştır. Bu çerçevede Erzurum-Kars Depremi (30 Ekim 1983) ve Aşkale Depremleri (25-28 Mart 2004) sonrası yeniden inşa edilmiş olan kır yerleşmeleri ile konutları mukayeseli olarak incelenmiştir.
Öncelikle her iki depremden sonra, yeniden inşa edilen köylerin yerleri ile konutlarının karşılaştırılması yapılmıştır. Karşılaştırma sonucunda, Aşkale depremlerinden sonra inşa edilen konutların hem sosyal hayat, hem de çağdaşlık yönünden daha üstün oldukları tespit edilmiştir.  Yine her iki afet konutlarının, yörenin geleneksel konutları ile mukayesesi yapılarak, afet konutlarının üstünlükleri ortaya konulmuştur.
Sonuçta, hem Erzurum-Kars Depremi (30 Ekim 1983) sonrası, hem de Aşkale Depremleri (25-28 Mart 2004) sonrası inşa edilmiş olan afet konutlarının, geleneksel konutlarla mukayese edilemeyecek kadar üstünlükleri vardır. Ancak, Türkiye'de köy konutları sigorta kapsamına alınmadığından, ağır hasar gören köylerin yeniden inşasını Devlet üstlenmektedir. Bu itibarla, bundan sonra inşa edilecek konutların; yörelerin coğrafi özellikleri ile sosyo-ekonomik ve kültürel şartlarına uygun şekilde planlanmasının daha uygun olacağı kanaatindeyiz.</Özetçe>
<Anahtar>Deprem, afet konutu, Erzurum-Kars Depremi, Aşkale Depremleri.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SİLİVRİ’DE TURİZMİN GELİŞMESİ: SORUNLAR VE ÇÖZÜM ÖNERİLERİ</Başlık>
<Özetçe>Önemli ekonomik faaliyetlerden biri olan turizm, bir çok şehir için öncelikli olarak geliştirilmesi gereken fonksiyonlardandır. Bu şehirlerden biri olan Silivri'de ise, turizm faaliyetlerinde daha çok yazlık ev olarak tanımlayabileceğimiz ikinci konutların varlığı etken rol oynamaktadır. Özellikle İstanbul ve yakın çevresinde yaşayanların sahip oldukları bu konutlar, yaz aylarında Silivri nüfusunun da  artmasına yol açmaktadır. Bu durum, aynı zamanda eğlence, yeme-içme, alışveriş, konfeksiyon gibi  pek çok tüketime yönelik hizmet sektörünün canlanmasına da imkan tanır.
Silivri'de geçmişten günümüze turizm faaliyetlerinin durumu ve geliştirilmesi için yapılması gerekenlerin tespit edilerek uygulanması, şehrin ekonomik bakımdan daha da kalkınması için son derece önemlidir.</Özetçe>
<Anahtar>Silivri, turizm, gelişim, kalkınma, ekonomik faaliyetler</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>GEDİZ HAVZASINDA TARİHİ KÖPRÜLER VE FONKSİYONEL ÖZELLİKLERİ</Başlık>
<Özetçe>Gediz Havzası, hemen her dönemde, ulaşım bakımından önemli bir güzergâhı teşkil etmiştir. Özellikle Ege kıyıları ve Batı Anadolu'yu İç ve Doğu Anadolu'ya ve hatta daha ötelere bağlayan ana yollar (Kral Yolu vd), bu havzadan geçmiştir. Büyük ölçüde coğrafyanın belirlediği nispeten sık dokulu doğal yollara sahip olan havza, her mevsimde nispeten kolay ve kesintisiz bir ulaşımının yapılabildiği önemli bir geçiş sahasını oluşturmaktadır.
İlkçağ'dan başlayarak günümüze kadar devam eden iskân tarihi boyunca havzada, önemli medeniyetler kurulmuş ve bu dönemlerde çok sayıda su yapıları ve köprüler inşa edilmiştir. Fakat yapıların büyük bir kısmı maalesef bugüne ulaşmamış, bir kısmı harabe durumuna gelmiş ve bir kısmı da eski işlevini halen sürdürmektedir. Havzanın iskânı çok eski olmakla birlikte, bugüne ulaşan ve makalede ele alınan tarihi köprülerin hemen tamamı Osmanlı dönemine ait yapılardan meydana gelmektedir. 
Tarihi köprüler, havzadaki eski ulaşım güzergâhlarının belirlenmesinde ve ulaşımda fonksiyonel sürekliliğin ortaya konulmasında önemli kalıntılardır. Aynı mevkide tarihi bir köprüyle yeni bir köprü birlikte görülmekte ve ulaşım bakımından fonksiyonel sürekliliğe işaret etmektedir. Buna karşılık ana yollara uzak kalan köprüler de vardır ve bunlar zamanla ulaşım güzergâhının değiştiğini ortaya koymaktadır. Keza tarihi köprüler, turizm, yerleşme, ekonomik faaliyetler (özellikle ticaret), mimari, tarihi, edebiyat ve özellikle yerel kültürel değerler bakımından da büyük önem arz eden yapılar olarak dikkati çekmektedir.</Özetçe>
<Anahtar>Gediz Nehri, tarihi su yapıları, tarihi köprüler, ulaşım coğrafyası.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>GÖLPAZARI’NIN KURULUŞU, GELİŞMESİ VE FONKSİYONEL ÖZELLİKLERİ</Başlık>
<Özetçe>Gölpazarı, Bilecik iline bağlı bir ilçe yönetim merkezi olup, Marmara ile Karadeniz bölgeleri sınırına yakın bir alanda, Batı Karadeniz Bölümü'nde yer alır. Gölpazarı Ovası kuzeyinde kurulan yerleşme; Bilecik il merkezine 43, Eskişehir'e 121, Bursa'ya 130, Sakarya'ya (Adapazarı)120, İzmit'e 155, İstanbul'a 250 km mesafededir. 
15. ve 16. yüzyıllardan itibaren çeşitli zamanlarda Hüdavendigâr Livası'na bağlı kaza ve nahiye merkezi olan Gölpazarı, 1926 yılında Bilecik iline bağlı bir ilçe merkezi olmuştur. 15. yüzyıldan beri yönetim merkezi özeliğini koruyan yerleşme, ilçe merkezi olduktan sonra bu özelliğini daha da güçlendirmiştir. Gölpazarı'nda faal nüfusun %61,5'i hizmetler, %20,5'i tarım, %18'i de sanayi sektöründe çalışmaktadır. Yerleşmede faal nüfusun sektörel dağılımına göre tarım dışı sektörler hâkimdir. Ancak 10.000 ve 20.000 nüfus kriterleri, fizyonomik görünüm ve şehirsel hayat tarzı dikkate alındığında, yoğun tarımsal faaliyetler yanında bazı şehirsel fonksiyonların gelişme gösterdiği ve hizmet fonksiyonunun ön planda olduğu tarım-hizmet kasabası yerleşmelerine bir örnek oluşturur. Kasabada kurulan yüksekokul ve askerî birim, yerleşmenin tarım-hizmet kasabası özelliğini desteklemektedir. 
Son yıllarda hizmetler ve sanayi sektöründe yatırımların yetersiz olması, ilçe merkezi ve kırsal kesimden göçler yoluyla hızlı bir şekilde nüfus azalmasına neden olmuştur. Bu durum ise ilçe merkezinin şehirsel fonksiyonlarının gelişmesini engellemiş, yerleşme Bilecik ve Eskişehir başta olmak üzere İstanbul, İzmit, Bursa ve Adapazarı gibi çevresindeki şehirlerin etki sahasında kalmıştır.
Yerleşme ve çevresinden dışarıya göçlerin azalmasına katkı sağlamak, tarımsal ürün potansiyelini değerlendirmek ve mevcut üretimi artırmak amacıyla kasabada tarıma dayalı sanayi kuruluşlarının sayısının artırılması gerekmektedir.
Bu çalışmada Gölpazarı'nın kuruluşu ve tarihî,  nüfusun tarihsel gelişimi ve özellikleri, yatay ve dikey gelişimi ve fonksiyonel özellikleri coğrafi bakış açısıyla ele alınmış ve değerlendirilmiştir.   </Özetçe>
<Anahtar>Fonksiyon, Şehir,  Kasaba,  Nüfus, Gölpazarı</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>LİSE COĞRAFYA DERSİNİN DÜŞÜNME BECERİLERİ AÇISINDAN DEĞERLENDİRİLMESİ</Başlık>
<Özetçe>Bu araştırmanın amacı, farklı türdeki liselerde öğrenim gören öğrencilerin görüşlerine dayanarak, coğrafya dersini düşünme becerileri açısından değerlendirmektir. Ayrıca bu araştırma, coğrafya dersinde düşünme becerilerinin kazanılması ile ilgili öğrenci görüşlerinin cinsiyet, sınıf ve okul türü değişkenlerine göre anlamlı farklılık gösterip göstermediğini ortaya çıkarmayı amaçlamaktadır. Araştırmaya, 2010-2011 eğitim-öğretim yılında, Isparta ilinin Merkez ilçesindeki liselerde öğrenim gören 481 öğrenci katılmıştır. Bu araştırmada tarama modeli kullanılmıştır. Veri toplama aracı olarak "Coğrafya Dersi Düşünme Becerileri Ölçeği" uygulanmıştır. Araştırmada elde edilen veriler, SPSS 15 istatistik programı ile frekans, yüzde, aritmetik ortalama, t- testi ve tek yönlü varyans analizi (ANOVA) kullanılarak analiz edilmiştir. Araştırmanın sonucunda coğrafya dersinde düşünme becerileri etkinliklerine "çoğu zaman" yer verildiği belirlenmiştir. Coğrafya dersinde düşünme becerilerine yer verilmesine ilişkin öğrenci görüşleri "cinsiyete" göre anlamlı farklılık göstermemiş fakat öğrenim gördükleri "sınıf düzeyi" ve "okul türüne" göre anlamlı farklılık göstermiştir. Araştırmanın sonucunda; öğretmenin coğrafya dersinde öğrencileri düşünmeye sevk edecek sorular yöneltmeli ve beyin fırtınası, buluş yoluyla öğrenme, probleme dayalı öğrenme, işbirlikli öğrenme gibi öğrenci merkezli yöntemleri kullanması gerektiği önerilmiştir.</Özetçe>
<Anahtar>Coğrafya, coğrafya eğitimi, düşünme becerileri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA DERSLERİ İÇİN KABARTMA HARİTA YAPIMI</Başlık>
<Özetçe>Coğrafya Dersi Öğretim Programı (2005), coğrafya dersinin içerik ve uygulanmasında, köklü değişiklikler yapmıştır. Programda, Coğrafya öğretmenlerinden bazı öğretim materyalleri geliştirip, kullanmaları da beklenmektedir. Bu bağlamda hazırlanabilecek materyallerden biri, bu çalışmaya da konu olan, renklendirme yöntemi kullanılmış ve mukavvadan yapılmış kabartma haritalardır.
Bu çalışmada, Öğretim Teknolojileri ve Materyal Tasarımı dersinde tasarlanıp geliştirilen, materyallerden biri olan, kabartma haritaların,  yapım aşamaları ayrıntılı bir şekilde ortaya konarak, örnekler verilmiştir. Çalışmanın, kabartma haritaların yapılışı hakkında bilgi vermesi açısından önemli olduğu; etkinlik temelli öğretim kapsamında değerlendirilebileceği ve coğrafya öğretmenlerine kendi materyallerini hazırlamalarını tavsiye eden, Coğrafya Dersi Öğretim Programı'nı da desteklediği düşünülmektedir.</Özetçe>
<Anahtar>Coğrafya Öğretim Programı, Materyal Tasarımı, Kabartma Harita</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TURİZMİN KENTSEL GELİŞİM ÜZERİNE ETKİLERİ: BİR ÖRNEK İNCELEME ANTALYA-TÜRKİYE</Başlık>
<Özetçe>Bu çalışmanın amacı; turizmin Antalya kentine olan etkilerini ortaya koymak ve turizmin kent üzerindeki olumsuz etkilerinin nasıl bertaraf edilebileceği üzerinde çözüm önerileri sunmaktır. Araştırma ortaya konulurken turizmin kent üzerinde en fazla etkilerinin görüldüğü bölgelerde kentte birçok arazi çalışması yapılmıştır. Kentle ilgili gerek belediye gerekse diğer kuruluşların görüşlerine başvurularak ilgililerle mülakatlar yapılmıştır. Bu çalışma Antalya Büyükşehir Belediyesi, Döşemealtı, Kepez, Aksu, Muratpaşa ve Konyaaltı belediyelerinin sınırlarını kapsamaktadır.</Özetçe>
<Anahtar>Antalya, Kent, Turizm, Turizmin Etkileri, Kentsel Gelişim.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BİLECİK İLİNDE ŞERBETÇİOTU ÜRETİMİNİN COĞRAFİ ESASLARI </Başlık>
<Özetçe>Çok eski zamanlardan beri Mısır ve Eski Yunan’da çeşitli amaçlarla kullanılan şerbetçiotunun 14.yüzyıldan itibaren Avrupa’da tarımı yapılmaya başlanmıştır. Daha sonra İngiltere başta olmak üzere, tüm Avrupa’ya ve Dünya’nın belli başlı yerlerine yayılmıştır.
Türkiye’de ilk şerbetçiotu denemeleri 1930’lu yıllar ile ikinci dünya savaşı yıllarında başlamıştır. Fakat bu denemeler sonuçsuz kalınca, 1955 yılında Bilecik ilinin de içerisinde bulunduğu birkaç ilde Tarım Bakanlığı bünyesinde denemeler tekrar başlatılmıştır. En iyi sonuçların Bilecik çevresinden alınması sebebiyle 1965 yılından beri Türkiye’de sadece bu ilde şerbetçiotu tarımı yapılmaktadır.
Dünya’da ve Türkiye’de bira üretiminin en önemli maddelerinden biri olan şerbetçiotu,  kozalağında bulunan bazı kimyasallar sayesinde biraya acılık, aroma ve muhafaza özellikleri kazandırmaktadır. Türkiye’de şerbetçiotu üretimini Dünya’nın en büyük bira üreticilerinden biri olan Anadolu şirketler grubuna bağlı Efes Pilsen bünyesindeki TARBES ile OTGÜL KOOP yönlendirmektedir.
Bira üretimindeki artış şerbetçiotuna olan talebi devamlı olarak artırmasına rağmen üretim maliyetinin yüksek olması, ürün alım fiyatlarının bazı yıllar alıcı kuruluşlar tarafından düşük tutulması, üretimde devlet teşviklerinin olmaması, uğraşının zor olması gibi sebeplerle şerbetçiotu tarımının gelişmesi arzu edilen seviyeye ulaşamamıştır. 
 Bu makalede Bilecik ilinde şerbetçiotu üretiminin doğal ve beşeri coğrafya özellikleri, Türkiye üretimindeki önemi, kullanım alanları, üretimdeki değişimlerin neden ve sonuçları coğrafi bakış açısıyla incelenmeye çalışılmıştır. Elde edilen sonuçlar değerlendirilerek sorunlara çözüm önerileri sunulmuştur. </Özetçe>
<Anahtar>Bilecik, Şerbetçiotu, Üretim, Biracılık</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÇAL MAĞARASI (DÜZKÖY-TRABZON) VE ÇEVRESİNİN EKOTURİZM POTANSİYELİ AÇISINDAN ÖNEMİ</Başlık>
<Özetçe>Çal Mağarası, Trabzon ili Düzköy İlçesi’nin 5 km güneybatısında, denizden 1050 m yüksekte Çalköy Beldesi sınırları içerisinde yer almaktadır. Mağara girişi, Çalköy’den Çayırbağı Beldesi’ne giden stabilize yolun 1. km’sindeki Kulaklık Deresi üzerinde bulunmaktadır. Akçaabat’a yaklaşık 32 km, Trabzon’a ise 45 km uzaklıktadır. Mağara,  aydınlatma, gezi platformları ve çeşitli düzenlemeleri tamamlanarak 2003 yılında turizme açılmıştır. Çal Mağarası sarkıt ve dikitleri, yeraltı deresi ve şelalesi ile kuşkusuz yöredeki önemli turizm değerlerinden biridir.
Çal Mağarası çevresi, sahip olduğu doğal ve kültürel kaynaklar nedeniyle de, önemli çekiciliklere sahiptir. Bu özellikleriyle de, ekoturizm çeşitliliği bakımından ülkemizin önemli alanlarından biri konumundadır. Nitekim mağara turizminin yanı sıra başta dağ ve yayla turizmi, kültür turizmi, botanik turizmi, kırsal turizm olmak üzere doğaya dayalı çeşitli rekreasyonel etkinliklerin yapılabileceği ve bunların daha da geliştirilebileceği bir potansiyele sahiptir.</Özetçe>
<Anahtar>Mağara, Çal Mağarası, Ekoturizm,</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ÜNİVERSİTE ÖĞRENCİLERİNİN “ÇEVRE” KAVRAMINA İLİŞKİN METAFORİK ALGILARI</Başlık>
<Özetçe>Bu araştırma, üniversite öğrencilerinin “Çevre” kavramına ilişkin sahip oldukları algıları metaforlar yardımıyla ortaya çıkarmak amacıyla yapılmıştır. Araştırmaya 2010-2011 eğitim-öğretim yılında, Karabük Üniversitesinde öğrenim gören toplam 615 öğrenci katılmıştır. Araştırmada olgubilim deseni kullanılmış ve veriler içerik analiz tekniğiyle çözümlenmiştir. Araştırmanın verileri, üniversite öğrencilerinin “Çevre… gibidir; çünkü…” cümlesini tamamlamasıyla elde edilmiştir. Araştırmanın bulgularına göre: (1) Öğrenciler çevre kavramına ilişkin toplam 92 adet geçerli metafor üretmişlerdir. (2) Bu metaforlar, ortak özellikleri bakımından irdelenerek 10 farklı kavramsal kategori altında toplanmıştır. Araştırmanın sonucunda, Çevre” kavramını, üniversite öğrencilerinin %27’si “yaşamın” ifadesi, %21’i “önemin” ifadesi, %15’i “yansıtıcılığın” ifadesi, %9’u “mekânın” ifadesi, %8’i “korunmanın” ifadesi, %7’si “mutluluğun ve huzurun” ifadesi, %5’i “sevginin” ifadesi, %3’ü “güzelliğin” ifadesi, %2’si “kirliliğin” ifadesi ve %1’i “çeşitliliğin” ifadesi olarak algıladıkları görülmüştür. Sonuç olarak metaforlar, üniversite öğrencilerinin “Çevre” kavramına ilişkin sahip oldukları algıları anlamada ve açıklamada, önemli birer araştırma aracı olarak kullanabilir.</Özetçe>
<Anahtar>Çevre, metafor, üniversite öğrencileri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE KİRAZ TARIMININ COĞRAF? ESASLARI</Başlık>
<Özetçe>Türkiye bulunduğu coğrafi konum itibariyle geçmişten günümüze çeşitli meyve türlerinin yetiştirildiği önemli merkezlerden biri olmuştur. Bu meyve türleri içerisinde yer alan kirazın tarımında son yıllarda önemli gelişmeler sağlanmıştır. Günümüzde Türkiye'nin hemen her ilinde kiraz üretimi yapılmakta olup,  modern tarım yöntemlerinin uygulanmasıyla birlikte üretilen kiraz çeşidi sayısını artmıştır. Bugün ülkemizde 24 çeşit kiraz üretilmektedir. 
Bu araştırmada Türkiye kiraz üretim alanları ve üretimindeki gelişmeler, kiraz üretiminin bölge ve illere göre dağılımı, Türkiye kiraz üretimi ile ihracatının Dünya üretimi ve ihracatındaki önemi incelenerek kiraz tarımındaki sorunlar tespit edilmeye çalışılarak, sorunlara çözüm önerileri sunulmuştur.
Dünya kiraz üretimi ve ihracatında önemli yeri olan Türkiye'nin kiraz ihracatı 1985 yılından sonra yapılmaya başlanmıştır. 2009 yılı Dünya kiraz üretiminin %20'ye yakınını tek başına üreten Türkiye, 417.694 ton kiraz üretimiyle Dünya birincisidir. Ülkemizde üretilen kirazın 2009 yılında %12'den fazlası (51268 ton) ihraç edilmiştir. İhracatında Avrupa Birliği ülkeleri önemli yer tutmakta olup, 30'dan fazla ülkeye kiraz ihraç etmektedir.
Çeşitli altyapı eksiklikleri, üretim ve pazarlamada yer alan kişi ve kurumların örgütlenememesi, etkin bir tarım planlamasının olmaması, üretim ve pazarlamada bilgi yetersizliği, finansman ve nakliye sorunları kiraz tarımında önemli sorunlardandır. Üretim ve ihracattaki atışların devam edebilmesi, kiraz üretimi ve pazarlamadaki sorunların azaltılması ile mümkündür. Kiraz üreticisinin üretim ve pazarlamada yaşadığı sorunların çözüme kavuşturulması, devletin etkin üretim ve pazarlama politikası izlemesi, kiraz üretimi ve kalitesinin devamlılığıyla birlikte Türk kirazının Dünya pazarlarında kalıcı olmasını sağlayacaktır.</Özetçe>
<Anahtar>Türkiye, kiraz tarımı, üretim, ihracat</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>AFETLERE MARUZ KALAN YERLEŞMELERİN YER DEĞİŞİMİNDE KARŞILAŞILAN SORUNLARA BİR ÖRNEK: İSPİR MADENKÖPRÜBAŞI BELDESİ ELMALI MAHALLESİ </Başlık>
<Özetçe>Bu araştırma ile İspir İlçesi Madenköprübaşı Beldesi Elmalı Mahallesi’nde meydana gelen heyelan sonucu, yeniden inşa edilen konutların; yerleşme yeri ile sosyo-ekonomik ve sosyo-kültürel özelliklerinin incelenmesi amaçlanmıştır.
Yapılan gözlemler ve mülakatlar sonucu, yeni yerleşim yeri ve konutların, Eski Elmalı Mahallesi’ndeki yer ve konutlarla mukayese edilemeyecek kadar planlı ve çağdaş bir yerleşme olduğu görülmüştür. Ancak, yeni yerin ve konutların ailelerin bazı sosyal, kültürel ve ekonomik ihtiyaçlarını karşılamadığı gibi, birtakım altyapı imkânlarından da yoksun olduğu tespit edilmiştir.
Diğer birçok kır yerleşmesinde olduğu gibi, Elmalı Mahallesi’nde de geçim kaynağı tarım ve hayvancılığa dayanmaktadır. Bu itibarla inşa edilmiş bulunan konutların sadece afete dayanıklı ve modern bir yerleşme olması yeterli olmamıştır. Konutların ve yerleşme yerinin; ekonomik, sosyal ve kültürel bakımdan eksikliklerinin bulunması nedeniyle, ailelerin çoğu bu konutlara yerleşmemiş, devletin önemli miktarda bir kaynağı boşa gitmiştir. Bu itibarla, bundan sonra afetler dolayısıyla yeniden inşası gereken yerleşmelerin bütün özelliklerinin dikkate alınarak, inşa edilmesinin daha uygun olacağı vurgulanmıştır.</Özetçe>
<Anahtar>İspir, Elmalı Mahallesi, Madenköprübaşı, heyelan, afet, afet konutları.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>NEHİR TİPİ HİDROELEKTRİK SANTRALLER ve ÇEVRESEL ETKİLERİ (REŞADİYE HİDROELEKTRİK SANTRALLERİ ÖRNEĞİ)</Başlık>
<Özetçe>Son yıllarda hızlı bir artış seyri izleyen elektrik enerjisi talebinin karşılanması, Türkiye’nin kısa ve orta vadede çözmesi gereken temel sorunlarındandır. Sorunun çözümü kapsamında üzerinde durulan önemli seçeneklerden biri, su gücü potansiyelinden daha etkin ve yaygın bir şekilde yararlanmaktır. Bu çerçevede yakın zamana kadar pek dikkate alınmayan küçük ve orta ölçekli hidrolik kaynakların nehir tipi santrallerle değerlendirilmesi fikri ön plâna çıkmıştır. Hâlihazırda işletme, kuruluş, projelendirme ve plânlama aşamasında olan nehir tipi santrallerin toplam sayısı 2000’i bulmaktadır. Tamamlandıklarında kurulu güçlerinin 25 bin MW, yıllık ortalama üretimlerinin ise 125 bin GWh olacağı tahmin edilmektedir. Bunlardan biri de 2010 yılında işletmeye açılan Reşadiye Hidroelektrik Santralleri’dir. Tokat’ın Reşadiye ilçesi yakınlarında Kelkit Çayı üzerinde birbirlerine yakın mesafelerde kurulu üç ayrı santralden oluşan Reşadiye HES’in kurulu gücü 65 MW, elektrik üretim kapasitesi ise 450 milyon kwh/yıl’dır.
Esasen nehir tipi santraller, barajlı santrallere göre ekolojik denge ve sosyal çevre üzerinde olumsuz etkileri çok daha az olan tesislerdir. Ancak Türkiye genelinde proje, kuruluş ve işletme sürecinde olan pek çok santral, doğal ve sosyal çevreye verdiği veya gelecekte vereceğinden endişe edilen zararlar nedeniyle sürekli gündemdedir. Bu durum Reşadiye HES için de geçerlidir. Santraller aktif heyelan ve erozyon alanı üzerinde kurulmuş, buna rağmen su iletim hatları tünellerden değil, doğrudan yamaçlar üzerinden geçirilmiştir. Ayrıca tesislerin inşası esnasında doğal bitki örtüsü büyük ölçüde tahrip edilmiştir. En büyük sorun ise suyun iletim hatlarına verilmesi sürecinde yaşanmaktadır. Akarsu yatağında sürekli bulunması gereken telafi suyunun özellikle yaz aylarında olması gereken minimum sınırın bile altına düşmesi başta su kenarı bitkileri olmak üzere Kelkit Çayı ekosistemine zarar vermektedir. Yatırım tepki görmüş, yüklenici firma ile yöre halkı arasında çatışmalar yaşanmıştır. Tespitlerimize göre bu ve benzeri sorunların ortaya çıkmasında projenin bilimsel temellere dayandırılmamasının, inşaat sürecinde yaşanan çeşitli aksaklıkların ve en önemlisi de yatırımın ÇED raporundan muaf tutulmasının büyük rolü vardır. Yeni HES’ler kurulurken Reşadiye HES örneğinin dikkate alınması yararlı olacaktır.</Özetçe>
<Anahtar>Nehir tipi santral, Reşadiye, Kelkit Çayı, Çevresel etki.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İSTANBUL KIYILARINDA 1987 ve 2007 YILLARI ARASINDA ARAZİ KULLANIMINDA MEYDANA GELEN DEĞİŞİMLER</Başlık>
<Özetçe>İstanbul'un kıyı bölgelerinde son yıllarda hızlı nüfus artışı ve kentsel büyüme nedeniyle önemli arazi kullanım değişiklikleri yaşanmıştır. Bu çalışmada 1987 ve 2007 yılları arasında İstanbul'un kıyı bölgelerinde meydana gelen arazi kullanımı değişikliklerinin tespiti amaçlanmıştır. 1987 ve 2007 yıllarına ait 30 m. çözünürlükte olan Landsat uydu görüntüleri Erdas 9.1 yazılımı kullanılarak kontrollü sınıflandırma yöntemi ile sınıflandırılmıştır. Kıyı çizgisinden karaya doğru olan 1000 metrelik bir kıyı bölgesi, kontrollü sınıflandırma sonrasında altı arazi kullanım sınıfına ayrılmıştır. Bunlar; yerleşim, tarım orman, boş arazi, çalı/çimen ve göl/gölet’tir. Çalışmada, 1987 ve 2007 yılları arasında arazi kullanımı değişiklikleri derinlemesine analiz edilmiştir. Çalışmada İstanbul kıyılarında arazi kullanımında önemli değişikliklerin olduğu gözlenmiştir. Yirmi yıllık bir süre içerisinde İstanbul’un kıyı bölgelerinde yerleşim alanları %35 oranında genişlerken, tarım alanları %31, orman alanları  %35, çalı/çimen olarak adlandırılan arazi sınıfı ise %4 oranında azalmıştır. Kıyıda arazi kullanım değişikliğinin çoğu Marmara Denizi ve İstanbul Boğazı boyunca meydana gelmiştir. İstanbul'a olan göçler ve hızlı kentleşme devam ettiği sürece İstanbul’un kıyı bölgelerine olan baskının da devam edeceği muhtemeldir. Bu nedenle, İstanbul'un kıyı bölgelerini korumak için sürdürülebilir bir kıyı yönetim planı hazırlanması gerekmektedir.</Özetçe>
<Anahtar>Kıyı, Arazi kullanımı, Arazi kullanımı değişikliği, Uzaktan Algılama, İstanbul</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>SAFRANBOLU’NUN KÜLTÜREL MİRAS KAYNAKLARI VE KORUNMASI</Başlık>
<Özetçe>Günümüz dünyasının en önemli sektörlerinden biri olan turizm, toplumların sosyal ve ekonomik yapılarındaki değişime uygun bir tavır sergiler. Bu doğrultuda insanların ilgisi güneş, plaj ve kumdan faydalanmayı esas alan deniz turizminden, eko turizm ve kültürel turizme doğru kaymaktadır. Bize göre bunda; şehir yaşamından kaynaklanan görüntü kirliliği ve kalabalıklığın, artık kıyılar içinde sıradan bir durum haline gelmesi etkili olmuştur.  Bu nedenle, kültürel miras kaynaklı turizm faaliyetlerine her geçen gün ilgi artmaktadır. Özellikle de üst gelir grubunun katılımı dikkat çekicidir.
Türk kentsel tarihinin iyi korunmuş örneklerinden biri olan Safranbolu; ahşap, taş ve kerpiç malzeme ile inşa edilen konak görünümlü karkas evleri, camileri, çeşmeleri, han ve hamamları, yemeniciler arastası ve geleneksel şehir dokusuyla, bütünü sit alanı olarak ilan edilen ülkemizin ender yerleşmelerinden biridir. Bu özelliklerin tüm Dünya için önemli olduğunu düşünen UNESCO, 1994’de Safranbolu’yu Dünya Miras Listesine almıştır. 
Geleneksel mimariyi yaşatan bu tür yerler, şehirleşmenin tehdidine açıktır. Ancak, Safranbolu’da Çarşı adı verilen tarihi yerleşmenin kurulduğu platonun bu kesimi, yeni yerleşim alanlarının gelişmesine müsait olmadığı için, nüfus baskısından korunabilmiştir. Söz konusu durum, başta tarihi konutlar olmak üzere diğer kültürel miras kaynaklarının zarar görmesini de engellemiştir. Özellikle 1975’lerden itibaren korumacılık fikrinin benimsenmesi ile bu yapılar aslına uygun restore edilmiş ve turizme sunulmuştur.
Safranbolu’yu ziyaret eden yabancı turistler içinde geleneklerine olan bağlılıkları ile tanıdığımız Japonların ilk sırada olması, hiç de şaşırtıcı değildir. Farklı tarzdaki mimarisine karşılık ahşap kullanımının ortak bir kültürel özellik olması, tercihlerini etkilemiştir. 
Safranbolu’nun kültürel miras turizm merkezlerinden biri haline gelmesi, Beypazarı gibi bazı yerleşmelere de örnek olmuştur. Bu başarıda, yöre halkı, yerel yönetim ve meslek yüksek okulunun ortak çabaları vardır. Ancak, kültürel miras kaynaklarının kontrolsüz bir şekilde otel, motel ya da pansiyon gibi turizm tesislerine dönüştürülmesi orijinalliğin kaybolmasına yol açarken, turizm konusunda birikimi olmayanların sektörde girişimciliğe yönelmesi de, yöre turizminin önündeki bir diğer problemdir.</Özetçe>
<Anahtar>Safranbolu, Safranbolu evleri,  miras turizmi, kültür turizmi, koruma.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SANDIKLI İLÇESİNDE DOĞAL YAPININ KIR YERLEŞMELERİ ÜZERİNDEKİ ETKİLERİ</Başlık>
<Özetçe>Kır yerleşmeleri, doğal ortamda yalın halde bulunmalarından ötürü, doğal ortamı en iyi yansıtan yerleşmelerdir. Sahip oldukları fonksiyonlar büyük ölçüde, bulundukları doğal çevrenin özellikleriyle ilişkilidir. Bu özelliği ile kır yerleşmeleri, diğer yerleşmelerden kolaylıkla  ayırt edilirler. Doğal ortam ile insan arasındaki ilişkilerin ortaya konmasında  yerleşmeler, önemli bir gösterge durumundadırlar.  Farklı doğal çevre koşullarının gözlendiği Sandıklı İlçesi’ndeki kır yerleşmeleri de doğal ortam koşullarından etkilenmiştir. Yapı malzemesi, ekonomik faaliyet kolları ve yerleşmenin sahip olduğu doku ve biçim gibi kır yerleşmelerine özgü durumlar doğal ortamdan etkilenmiştir. Ova üzerinde yer alan kır yerleşmeleri ile dağ kütlelerinin yamaçlarında konumlanmış kır yerleşmeleri, gerek yapı malzemesi, gerek hakim ekonomik faaliyet gerekse nüfus ve doku gibi özellikler bakımından birbirinden farklıdır.</Özetçe>
<Anahtar>Kır yerleşmeleri, Sandıklı, doğal çevre.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>EFLANİ İLÇESİ’NDE (KARABÜK) NÜFUS</Başlık>
<Özetçe> Karabük Türkiye'deki demir çelik sanayisinin etkisiyle hızla büyümüş bir sanayi kentidir. Eflani ise ilin nüfus kaybeden ilçelerindendir. Türkiye'de pek çok yerleşim 1950'lerde başlayan ve daha sonra da devam eden iç göçün etkisiyle nüfus kaybına uğramıştır.  Bu çalışmanın amacı, ilçe nüfusunun özelliklerinin değerlendirilmesi ve ilçede yaşanan nüfus azalmasına dikkat çekmektir. Araştırmada ilçenin nüfus yapısı ile ilgili çeşitli bulgu ve yorumlar yapılmıştır. Çalışmada Türkiye İstatistik Kurumu tarafından 1955-2000 yıllarında yapılan Genel Nüfus Sayımları ile 2007-2009 yıllarında Adrese Dayalı Nüfus Kayıt Sistemi (ADNKS) sonuçlarından ve Türkiye İstatistik Kurumu'nun 2000 Göç İstatistiklerinden yararlanılmıştır. Araştırmanın sonucunda Eflani'nin nüfus kaybeden bir ilçe olduğu vurgulanmıştır.</Özetçe>
<Anahtar>Eflani, Nüfus, Karabük</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DOĞAL VE KÜLTÜREL ORTAMLA ETKİLEŞİMİ YÖNÜYLE SÜRMENE’DE ÇAY, FINDIK VE MISIR TARIMI </Başlık>
<Özetçe>Eldeki çalışmada, doğal ve kültürel ortam ile etkileşimleri açısından Sürmene'de çay, fındık ve mısır tarımının coğrafi esasları incelenmiştir. Çalışmada üç tarım ürününün birlikte ele alınması, bunların Sürmene tarımı içindeki yüksek payları ve üretimlerinde etkili olan yerel coğrafi koşulların ortaya konulma isteğinden kaynaklanmıştır. Ayrıca Sürmene'nin farklı yönlerde gelişme gösteren çay ve fındık tarımı için bir kesişme noktası olarak karşımıza çıkması, bu sahayı ayrıntılı olarak inceleme ihtiyacı doğurmuştur.
Çalışma süresince, Sürmene'nin doğal ve kültürel coğrafi özellikleri ile söz konusu tarım ürünleri arasındaki etkileşim, ayrıntılara inilerek irdelenmiştir. Bu süreçte doğal ve kültürel faktörlerin bu tarım ürünleri için genelde elverişli şartlar oluşturduğu, ancak gerek tarım kültürü gerekse doğal ortama uyum açısından ekonomik olmayan üretimlerin de varlığı tespit edilmiştir.
Çalışma sahası olarak belirlenen Sürmene'de çay, fındık ve mısır'ın yalnızca ekonomik yönleriyle ele alınabilecek birer tarım ürünü olmadığı, aynı zamanda son 50-60 yıldır kültürel hayatın derinlerine nüfuz ettiği gözlenmiştir.  </Özetçe>
<Anahtar>Çay, Fındık, Mısır, Ziraat Coğrafyası, Sürmene, Trabzon</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>FEN VE EDEBİYAT FAKÜLTESİ ÖĞRENCİLERİNE VERİLEN FORMASYON HAKKINA EĞİTİM FAKÜLTESİ ÖĞRENCİLERİNİN BAKIŞI</Başlık>
<Özetçe>Bu çalışma Atatürk Üniversitesi Kazım Karabekir Eğitim Fakültesi'nde yapılmıştır. Eğitim Fakültesi öğrencilerinin Fen ve Edebiyat Fakültesi öğrencilerine formasyon hakkı verilmesine karşı tutumlarını ölçmek ve haklarını nasıl aramak istediklerini tespit amacıyla yapılmıştır. Atatürk Üniversitesi Kazım Karabekir Eğitim Fakültesi 2009-2010 öğretim yılı güz döneminde, 4 farklı anabilim dalında (Biyoloji, Matematik, Tarih ve Coğrafya) öğrenim gören 167 birinci sınıf ve 159 son sınıf öğrencisine anket uygulanmıştır. Verilerin elde edilmesinde çeşitli mülakatlar sonucu geliştirilen ve güvenirlik çalışması yapılan anket uygulanmıştır. Elde edilen verilere göre, Eğitim Fakültesi öğrencilerinin % 97,9'u Fen ve Edebiyat Fakültelerine verilen pedagojik formasyon hakkıyla kendilerine haksızlık yapıldığını düşünmektedir. % 98,2'si Fen ve Edebiyat Fakültesi öğrencilerinden daha yüksek puan almalarına rağmen, aynı hakka sahip olmalarından ; % 93,3'ü ise üniversite sınavında elediği öğrencilerin KPSS'de öğretmen adayı olarak karşısına çıkmalarından rahatsızlık duymaktadırlar. Öğrencilerin % 78,8'i özellikle Eğitim Fakültesini kazanmak için Fen veya Edebiyat Fakültesini tercih etmediklerini dolayısıyla da kendi memleketlerinden başka şehirlere gitmek zorunda kaldıklarını ifade etmişlerdir. Bu durumun kendilerini maddi açıdan zorladığını söyleyen öğrencilerin oranı % 80,1'dir.</Özetçe>
<Anahtar> Eğitim Fakültesi, Fen ve Edebiyat Fakültesi, Formasyon hakkı, Erzurum</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DOĞU KARADENİZ’DE YAYLA TURİZMİ MERKEZLERİNE YENİ BİR ÖRNEK: TAŞKÖPRÜ YAYLASI</Başlık>
<Özetçe>Yayla, Türkiye'de çok yaygın olan dönemlik bir yerleşmedir. Doğu Karadeniz Kıyı Dağları, ülkemizde geleneksel yaylacılık faaliyetinin sürdürüldüğü alanların başında gelir. Söz konusu dağlık kuşaktaki Kalkanlı Dağları, hayvancılık ekonomisinin ön plâna çıktığı, yoğun bir yaylacılık bölgesi olarak dikkati çeker. Ancak son yıllarda yaşanan değişim/dönüşüm süreci, geleneksel yaylacılığı da yakından etkilemiştir. Bunun sonucunda turistik işlevlerin gelişmeye başladığı gözlemlenmiştir. Çalışmamıza konu olan Taşköprü de turistik işlevleri gelişmiş yaylalara tipik bir örnektir. Gümüşhane ilinin Merkez ilçe sınırları içerisinde bulunan Taşköprü'de daha çok piknik, kampçılık ve yürüyüş gibi rekreasyonel etkinlikler günübirlik olarak sürdürülmektedir. Böyle olmakla birlikte, plânlamadan büyük ölçüde yoksun bir turistik gelişmenin doğal ve kültürel ortam bozulmalarına neden olduğu açıkça görülmektedir. Ayrıca yerel nüfusun turizm aktivitesine entegre edilememesi de önemli bir olumsuzluk olarak değerlendirilmiştir.
Gezi-gözlem metodunun uygulandığı bir saha çalışması olan bu araştırmanın konusunu, Taşköprü yaylasının turizm coğrafyası açısından incelenmesi oluşturmaktadır. Bu bağlamda çalışmanın amacını, sahanın yayla turizmi potansiyelinin ortaya konulması ve yayla turizminin doğal/kültürel çevreyle uyumlu bir şekilde geliştirilebilmesi için alınması gereken önlemlerin tartışılması oluşturmaktadır. Araştırmada ulaşılan temel bulgular ise Taşköprü yaylasında rekreatif yaylacılığın hızla geliştiği, çevre yaylalarda ise geleneksel yaylacılığın önemini kaybettiği, hayvancılık ekonomisinden uzaklaşıldığı şeklindedir. Ayrıca sahada yoğunlaşan turizm baskısının, gerek doğal ve gerekse kültürel ortam üzerindeki olumsuz etkileri de açık bir şekilde gözlemlenmiştir. Nitekim yerel ortam özelliklerini yansıtmayan denetimsiz yapılaşma, Taşköprü yaylasının en zayıf yönü olarak belirlenmiştir.</Özetçe>
<Anahtar>Dönemlik yerleşme, yayla, yaylacılık, yayla-dağ turizmi, rekreasyon</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE FINDIK MEYVACILIĞINDAKİ YENİ GELİŞMELER</Başlık>
<Özetçe>Bilindiği üzere fındık, Türkiye ekonomisi açısından büyük önem taşımakta ve geleneksel dış ticaret ürünlerimiz arasında yer almaktadır. Türkiye, Dünya fındık bahçelerinin yaklaşık %80'ini temsil etmekte ve meyva üretiminde de ilk sırada bulunmaktadır.
Bu incelemede, fındık bitkisinin yetişmesinde etkili olan ekolojik koşullar söz konusu edilmiş; bahçelerin coğrafi dağılışları ile bunu etkileyen temel coğrafi etmenler açıklanmaya çalışılmıştır. Türkiye fındık meyvacılığında özellikle 1950 sonrasında ortaya çıkan büyüme ve bunun yol açtığı sorunlar irdelenmeye çalışılmıştır. İncelemenin bir diğer amacı da, fındık yetiştiriciliği ve ticareti konusunda derli toplu bir kaynakça oluşturulmasıdır.</Özetçe>
<Anahtar>Türkiye ekonomisi, Fındık, Fındık meyvacılığı, Fındık bitkisinin ekolojisi.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ORTAÖĞRETİM 9. SINIF ÖĞRENCILERİNİN İKLİM VE HAVA DURUMU KAVRAMIYLA İLGİLİ YANILGILARINI GİDERMEDE KAVRAMSAL DEĞİŞİM YAKLAŞIMININ ETKİNLİĞİ</Başlık>
<Özetçe>Bu çalışmanın amacı, ortaöğretim 9. sınıf öğrencilerinin iklim ve hava durmu kavramlarına ilişkin  yanılgıların giderilmesinde kavramsal değişim yaklaşımına dayalı öğretimin etkinliğini tespit etmektir. Araştırmanın örneklemi, Trabzon il merkezinde bulunan genel bir lisenin 9. sınıflarında öğrenim gören iki şubedeki öğrencilerden oluşturulmuştur. Araştırmada, yarı deneysel yöntem kullanılmıştır. Araştırmaya dahil edilen sınıflardan biri kontrol (n=45) diğeri deney grubu olarak (n=45) seçilmiştir. Deney grubunda iklim konusunun öğretiminde, kavramsal değişim metinleri ve kavram haritaları kullanılırken, kontrol grubunda ise konu geleneksel öğretim yöntemleriyle işlenmiştir. Araştırmada veri toplamak amacıyla; Başarı Testi, Kavram Testi uygulanmıştır. Deney ve kontrol grubu öğrencilerinin ön test ve son test puanlarının analizi t testi ile  yapılmıştır. Yapılan analizler sonucunda, ön testte, kavram anlama başarısı açısından, deney ve kontrol grupları arasında istatistiksel olarak anlamlı bir farkın olmadığı, son testte ise deney grubunun lehine anlamlı bir farkın olduğu tespit edilmiştir. </Özetçe>
<Anahtar>Coğrafya Eğitimi, Nem, Kavram Yanılgısı, Kavramsal Değişim</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>BALIKESİR ŞEHRİNDE HAFTALIK PAZARLAR: ÇEKİCİLİKLER VE SORUNLAR </Başlık>
<Özetçe>Sosyal veya ekonomik nedenlerle ortaya çıkan haftalık pazarlar, çok işlevli faaliyetler olup; pazaryerleri de çok amaçlı olarak kullanılabilen mekânlardır. Ucuzluk, istihdam, sosyal etkileşim bu işlevlerin bazılarıdır. Haftalık pazarlar şehirsel hayatı kolaylaştırmakla birlikte, birtakım nedenler dolayısıyla aynı hayatı olumsuz yönde etkileyebilmektedirler. Bu çalışmada, Balıkesir şehrinde üç pazar temel alınarak, haftalık pazarların sorunları ve çekicilikleri üzerinde durulmaktadır. Çalışmada anketler yapılarak elde edilen veriler SPSS 15.0 programında çözümlenmiştir. Dört farklı gruba ait (pazarcılar, müşteri, pazar yakını esnaf ve hane halkı) bilgiler istatistiksel olarak yüzde alma tekniği ile hesaplanmıştır. Genelde diğer pazarlarla benzer özelliklere sahip olan Balıkesir pazarları, özelde şehir planlamasında dikkate alınması gereken sonuçlar da sunmaktadır. Şehirde en sorunlu pazaryeri, Bahçelievler mahallesi içindeki Cumartesi Pazarıdır. Bu durum hem büyüklüğünden hem de şehrin en büyük mahallesinin arasında plansız olarak kurulmasından kaynaklanmaktadır. 52 Evler Pazarı ve Salıpazarı ankete katılan gruplar için farklı ancak olumlu anlamlar ifade etmektedir. Bu durum gelecekle ilgili planlamalarda her iki pazar yerinin sahip oldukları özelliklerin dikkate alınması gerektiğini göstermektedir.</Özetçe>
<Anahtar>Balıkesir şehri, haftalık pazarlar, sorunlar, çekicilikler</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA DERSLERİ İÇİN MATERYAL TASARIMI</Başlık>
<Özetçe>Eğitimde modern öğretim teknolojilerinin kullanıldığı bir dönem yaşanmakta birlikte, bir takım "klasik ders materyallerinin" önemlerini her dönem korudukları da ortadadır. Bununla birlikte, okullar arasında öğretim materyalleri konusunda bir standardın olmadığı da bir gerçektir. Bunlara ulaşmak bazen zor, zaman alıcı ve pahalı da olabilmektedir. İşte bu durumlarda, ihtiyaç duyulan bazı araç-gereç ve materyaller coğrafya öğretmenleri tarafından hazırlanabilir veya rehberlik edilerek öğrencilere hazırlatılabilir.
Coğrafya Dersi Öğretim Programı (2005)'na göre de coğrafya öğretmenlerinden, derslerinde kullanacakları bazı materyaller tasarlayıp geliştirmeleri beklenmektedir. Bu konuda Öğretim Teknolojileri ve Materyal Tasarımı dersi coğrafyacılara doğadan, çevreden, artık malzemelerden yararlanarak çeşitli ders materyalleri geliştirme fırsatı vermektedir. Materyal geliştirme sürecinin, hazırlayanlara yaparak yaşayarak öğrenme imkânı sağlayacağı gibi, gerek coğrafya öğretmenleri gerekse öğrencilerin kendi geliştirdikleri materyallerin kullanıldığı derslere daha fazla ilgi gösterecekleri de düşünülmektedir.
Bu çalışmanın amacı, coğrafya öğretmenlerine ve öğrencilere kendi materyallerini tasarlayıp hazırlamaları konusunda rehberlik etmektir. Bunun için bu çalışma,  Atatürk Üniversitesi Kazım Karabekir Eğitim Fakültesi Coğrafya Eğitimi Anabilim Dalı'nda, Öğretim Teknolojileri ve Materyal Tasarımı dersi kapsamında tasarlanıp geliştirilen materyal örnekleri ve bunların nasıl hazırlandıkları odaklıdır. Çalışma, Coğrafya Dersi Öğretim Programı'na (2005) katkı sağlamayı da hedeflemektedir.</Özetçe>
<Anahtar>Coğrafya, coğrafya eğitimi, materyal, materyal tasarımı.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>GERCANİS VE KURUÇAY KAZALARININ XVII. YÜZYIL ORTALARINDAKİ NÜFUS VE YERLEŞME ÖZELLİKLERİ</Başlık>
<Özetçe>Çalışma alanını oluşturan Gercanis ve Kuruçay, Osmanlının son dönemlerine kadar idari anlamda nahiye veya kaza statüsündeki yönetim birimleridir. XVII. yüzyıldaki nüfus ve yerleşme özellikleri incelenen alan, günümüz itibariyle Erzincan ve Sivas illeri sınırları içerisinde yer alır. Doğu Anadolu Bölgesinin batısı dışında, Doğu Karadeniz Bölümünün güneybatısını da kapsayan Gercanis ve Kuruçay kazaları, genel hatları ile bugünkü Refahiye, İliç (Erzincan) ve İmranlı (Sivas) ilçelerinin bir bölümünü oluşturmaktadır. Bu alan Karasu ırmağının kuzeyinde, Kuzey Anadolu dağlarının güney kolları üzerindeki engebeli arazilerden meydana gelmektedir. 1872 yılında kaza merkezi olan Gercanis, adı değiştirilmiş ve Refahiye'nin bugünkü yerine taşınmıştır. Bunun yanında uzun devreler kaza statüsündeki Kuruçay ise İliç kaza durumuna getirildikten sonra bu idari özelliğini kaybetmiştir. Çalışma alanının idari yapılanmasında Osmanlı'dan günümüze kadar çeşitli değişikliklerin yaşandığı anlaşılmaktadır. Bu durum yerleşmelerin konumları yanında bölgesel ve ulusal ölçekte ortaya çıkan bir takım siyasi, sosyal ve ekonomik dönüşümlerle yakından ilgilidir. Osmanlı döneminde tespit edilen yerleşmelerin büyük çoğunluğu günümüze kadar varlığını korumuş olmakla birlikte, bazı yerleşmeler tespit edilememiştir. Cumhuriyet döneminde bölgede yerleşmelerin adlarının değiştirilmiş olması da bir başka değişim olarak dikkati çekmektedir. Çalışmamızda XVII. yüzyıl ortalarındaki Gercanis ve Kuruçay kazalarının idari durumu, nüfus ve yerleşme özellikleri tarihi coğrafya bakış açısı ile incelenmiştir.</Özetçe>
<Anahtar>Gercanis, Kuruçay, Refahiye, İliç, tarihi coğrafya.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>OSMANELİ İLÇESİNDE GÖÇ HAREKETLERİ</Başlık>
<Özetçe>Marmara Bölgesinin doğu kısmında Bilecik ili içinde yer alan Osmaneli ilçesi, geçmişten günümüze kadar çeşitli devletlerin hâkimiyetinde kalmış ve dolayısıyla nüfus olayları bakımından hareketli bir bölge içinde yer almıştır.
İlçenin,  İstanbul, Bursa, İzmit, Adapazarı gibi büyük şehirlerin bulunduğu illere yakınlığı göç hareketlerinin artışında önemli bir etkendir. Bu çalışmada etkileri ve özellikleri açısından coğrafi, tarihi ve sosyo-ekonomik boyutlara sahip olan göçlerin kuramsal olarak çeşitli tanımlarına değinilerek, göçler sınıflandırılmış ve Osmaneli ilçesinde geçmişten günümüze olan göçler hakkında açıklamalarda bulunulmuştur. Bunun yanı sıra göçlerin belirlenmesindeki kriterlerin olumlu ve olumsuz yönleri, Osmaneli ilçesine olan göçler ile ilçeden meydana gelen iç göçler coğrafi bakış açısıyla değerlendirilmiştir. TÜİK'ten elde edilen veriler ışığında, Osmaneli ilçesindeki nüfusun doğum yerlerine göre ve doğum yeri Osmaneli olan nüfusun illere göre dağılımı ile Osmaneli'den göç eden ve göç yoluyla ilçeye gelen nüfusun dağılımı, dağılış haritaları yoluyla görselleştirilerek yorumlanmıştır. İç göçler nedenleri ve cinsiyetlerine göre analiz edildiği gibi, dış göçler de anket ve mülakatlardan elde edilen bilgiler doğrultusunda açıklanmaya çalışılmıştır.
Sonuç olarak elde edilen verilere göre, Osmaneli ilçesinden olan göçlerin azaltılması için yapılması gereken bazı çözüm önerileri sunulmuştur.</Özetçe>
<Anahtar>Osmaneli, İç göç, Dış göç, Mevsimlik Göç</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>COĞRAFYA ÖĞRETMENLERİNİN SINIF YÖNETİMİNE İLİŞKİN YAKLAŞIMLARI</Başlık>
<Özetçe>Çalışmada, coğrafya öğretmenlerinin sınıf yönetimine ilişkin karşılaştıkları sorunların, sınıf yönetimini nasıl sağladıklarının ve bu konudaki önerilerinin ortaya konulması amaçlanmıştır. Tarama yönteminin kullanıldığı betimsel bir çalışmadır. Araştırmada veri toplamak için görüşme tekniği kullanılmıştır. Belirlenen çalışma grubuna (örneklem) Gaziantep il merkezinde 2010-2011 eğitim-öğretim yılında 17 farklı lisede görev yapan zümre başkanı coğrafya öğretmenleri seçilmiş ve bu araştırma çerçevesinde seçilen bu öğretmenlerle görüşülmüştür. Hazırlanmış olan yarı yapılandırılmış görüşme formu ile önce 4 öğretmenle pilot uygulama yapılmıştır. Elde edilen veriler doğrultusunda görüşme formu üzerinde gerekli değişiklikler yapılarak, sorular yeniden yapılandırılmıştır. Öğretmenlerle yapılan görüşme sonucunda elde edilen veriler betimsel ve içerik analiz yöntem kullanılarak analiz edilmiştir.
Öğretmen görüşlerinden hareketle sınıf içinde karşılaşılan sorunların öğrenci kaynaklı olduğu; öğretmenlerin sınıf yönetiminde daha çok önlemsel, gelişimsel ve tepkisel model yaklaşımlarını sergiledikleri tespit edilmiştir. Sınıf içinde karşılaşılan sorunlar göz önünde bulundurularak; öğretmen adaylarının ilerlemecilik felsefesi doğrultusunda çağdaş sınıf yönetimi yaklaşımına uygun olarak daha donanımlı yetiştirilmesi, öğretmenlere ise mesleki süreçlerinde değişen şartlar da göz önünde bulundurularak periyodik aralıklarla hizmet içi eğitimin verilmesi önerilmektedir</Özetçe>
<Anahtar>Sınıf Yönetimi, Sınıf Yönetimi Yaklaşımları, Coğrafya, Öğretmen Görüşleri</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ALAN YAYLASINDA (Kırıkhan-HATAY) FONKSİYONEL DEĞİŞİMİN COĞRAFİ ÖZELLİKLERİ</Başlık>
<Özetçe>Bu çalışmada Alan yaylasında meydana gelen fonksiyonel değişim coğrafi bakış açısıyla incelenmiştir. Tarihsel süreçte yaylacılık faaliyetlerinin değişimi ve bunun mekâna olan yansıması tespit edilmeye çalışılmıştır.
Yaylada 1865'te uygulamaya konulan Fırka-i İslahiye'yle başlayan değişim, Amik Gölü'nün kurutulma süreciyle birlikte 1955'den sonra fonksiyonel değişime dönüşmüştür. Ulaşım-iletişim ve altyapı imkânlarının gelişim gösterdiği 1990 sonrasında ise daha da belirginleşerek günümüze kadar gelmiştir. Yayla, 50-60 yıllık süreçte yaşanan sosyo-ekonomik ve kültürel değişimle birlikte, yöre ekonomisinde üstlendiği işlev, yerleşme şekli ve arazi kullanımı bakımından değişim geçirmiştir. Bu yönüyle günümüzde yayla basit konutların yer aldığı, hayvancılık amacıyla mevsimlik olarak kullanılan ekonomik faaliyet alanı olmaktan çıkarak, dinlenme ve rekreasyonel faaliyet alanına geçiş sürecini yaşamaktadır.
Yörenin sosyo-ekonomik hayatındaki yeri ve işlevi değişen yaylada yerleşme ve çevreye ait çok sayıda sorun baş göstermiştir. Plansız ve kontrolsüz devam eden büyüme aynı hızda sürecek olursa, yayla uzun vadede sayfiye yeri olma niteliğini yitirecektir. Aktivitenin sürdürülebilir olabilmesi, alınacak önlemlere bağlıdır.</Özetçe>
<Anahtar>Yayla, yaylacılık, Alan yaylası, fonksiyonel değişim, Hatay</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KIRSAL MİMARİNİN ÖRNEKLERİNDEN “SERENLER”İN COĞRAFİ AÇIDAN İRDELENMESİ</Başlık>
<Özetçe>Binlerce yıllık birikimin sonucu ortaya çıkan, doğal çevreye sıkı sıkıya bağlı ve onun izlerini taşıyan kırsal mimarimiz, gelişen sosyo-ekonomik ve sosyo-kültürel koşulların bize yönelik dayatmalarının bir sonucu olarak yok olma riski ile karşı karşıyadır. Kırsal mimarimizi korumak ve gelecek nesillere aktarmak hem toplumsal bir görev ve hem de kültürel bir zorunluluktur. Bu yöndeki çabaların başarıya ulaşabilmesi her şeyden önce yapılacak çalışmalara bağlıdır.
Arılar için bir çeşit sığınak işlevi gören ve yörede doğal kara kovanların adı olarak kullanılan "seren", taş ve ahşap(ardıç ağacı) yapı malzemesiyle inşa edilen, üç-dört metre yüksekliğinde dikdörtgen biçimli yapılardır. Çatısı ahşap malzeme ile inşa edilen serenin saçak kısımları, başta ayı olmak üzere vahşi hayvanların çatıya çıkmasını engellemek amacıyla uzun tutulmuştur. Çatı üzerine dizilen ve yapının asıl fonksiyonunu üstlenen "kara kovan"lar, ardıç ağaçlarının gövdesi oyularak yapılır. Serenlerin inşası sırasında kullanılan ahşap malzemenin dış cephedeki kısımlarında bırakılan çıkıntılar, çatıya çıkmada merdiven işlevi görür.
Sivil mimarinin en güzel örneklerinden olan ve Elmalı'nın Küçük ve Büyüksöğle köyleri dışında, Teke yöresine dağılmış biçimde(Korkuteli, Kumluca, Finike ve Beydağları çevresi) bulunan serenler, gün geçtikçe önemini kaybetmektedir. Bu bildiride Elmalı(Antalya) yöresindeki serenlerin coğrafi özellikleri irdelenmiş ve kırsal mimarinin mirası durumunda olan bu yapıların korunması ve gelecek nesillere taşınabilmesi konusunda nelerin yapılabileceği tartışılmıştır.</Özetçe>
<Anahtar>Kırsal mimari, seren, coğrafi özellikler, kara kovan.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KENTİÇİ ULAŞIM SİSTEMLERİ VE SOSYAL AKTİVİTE İLİŞKİSİ: AVCILAR İLÇESİ ÖRNEĞİ </Başlık>
<Özetçe>21. yüzyıl kent yaşamının en önemli unsurlarından olan kentiçi ulaşım, hem gelişen modern toplumların hem de ekonomik büyümenin temel göstergelerinden biridir. 13,2 milyonluk nüfusu ile dünyanın en büyük metropollerinden biri olan İstanbul, özellikle 1950'li yıllardan itibaren maruz kaldığı göç olgusu sonucunda kentsel altyapı ve ulaşım sistemleri açısından yaşadığı yetersizliklerle birlikte giderek karmaşıklaşan bir yapı kazanmakta ve kentiçi hareketlilik, ulaşım imkânları ve sosyal aktivitelere erişim ve katılım bakımından büyük sorunlar yaşamaktadır. Karayolu ağında yaşanan yoğun araç trafiğinin sonucu olan kentsel trafik sıkışıklığına bağlı olarak, kent halkının hareketliliğini kısıtlayarak sosyal ve kültürel etkinliklere erişimini sınırlandıran en önemli faktör olan ulaşım sisteminin yetersizlikleri, sosyal aktivitelerden mahrum kalma ya da dışlanma şeklinde ifade edilen "sosyal dışlanma" fenomeninin başlıca nedenlerindendir.
Bu çalışmada, ulaşım sistemine dayalı sosyal dışlanma veya sosyal aktivitelerin kısıtlanması konusu, İstanbul Avcılar İlçesi'nde yapılan bir alan çalışması ile ele alınmıştır. İki farklı zaman diliminde (2005 ve 2009 yılları) gerçekleştirilen anket uygulamalarında, insanlara günlük zorunlu aktivitelerinin (çalışma, eğitim, dinlenme, yeme-içme ve uyuma gibi) dışında kalan serbest zamanlarında gerçekleştirdikleri sosyal, kültürel, sportif ve gönüllü aktiviteler ile bu aktivitelerin gerçekleştirilmesini etkileyen nedenlerin neler olduğunu belirlemeye yönelik sorular yöneltilmiştir. Örneğin, zaman, maliyet, güvenlik ve konfordan yoksun olma gibi nedenlerle engellenmiş olmanın söz konusu olup, olmadığı araştırılmıştır. Anket genel olarak 20 - 45 yas grubunda olan, İstanbul'un merkezi kesiminden (Eminönü) yaklaşık 27 km uzakta, Avcılar İlçesi'nin Merkez, Ambarlı ve Denizköşkler mahallelerinde yasayan kişilere, Avcılar-Söğütlüçeşme (Kadıköy) hattında sefer yapan metrobüsün hizmete girmesinden önce (2005 yılı) ve sonrasında (2009 yılı) uygulanmıştır.</Özetçe>
<Anahtar>Ulaşım, sosyal aktivite, sosyal dışlanma, ulaşım arzı, metrobüs, İstanbul.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>30 OCAK 2010 TEPECİK KÖYÜ (ADIYAMAN) HEYELANI 30 January 2010</Başlık>
<Özetçe>Heyelanlar, ülkemiz genelinde yaygın olarak meydana gelen, çoğu zaman önemli miktarda can ve mal kayıplarına neden olan doğal afetler arasında yer almaktadır. Özellikle önemli miktarda sermaye gerektiren altyapı ve mühendislik çalışmalarında heyelan faktörünün mutlaka göz önünde bulundurulması gerekmektedir. Aksi takdirde yüksek risk taşıyan heyelan sahalarında barajlar, yollar, tüneller ve yerleşim alanları gibi yüksek maliyet gerektiren işlerde ciddi zararlar meydana gelebilmekte ve yeniden yapım/onarım maliyeti ile can kayıpları artmaktadır. Heyelan sonucu meydana gelen zararların azaltılması ise heyelan risk alanlarının belirlenerek önceden önlem alınmasıyla mümkündür. Bu çalışmada heyelan duyarlılığını arttıran faktörlerin etkinliği dikkate alınarak, incelemeye konu olan Tepecik köyü heyelanı detaylarıyla ele alınmış ve alanın heyelan riski ile planlamasındaki hatalara değinilmiştir.  </Özetçe>
<Anahtar>Heyelan, Planlama, GPS, CBS, Karayolu,</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DENİZLİ KENTİNİN PLANLAMA DENEYİMİ </Başlık>
<Özetçe>Bu araştırmanın amacı: Denizli kentinin mekânsal ve işlevsel gelişim sürecini yönlendiren yaşanmış ya da yaşanmakta olan planlama deneyimlerinin, "kırılma noktaları" ve "gelişme dinamikleri" olarak tanımlanan faktörler eşliğinde ayrıntıda irdelenmesidir. Bu irdelemeler sonunda; 1960'lı yıllarda başlayan Nazım Plan çalışmalarının ilk gelişme dinamiği olduğu, ilk kırılma noktasının ise 1976 depremi olduğu belirlenmiştir. Özellikle 1980lerden 1990'lara dek uzanan süreçte ise hızlı sanayileşmeye koşut hızlı göç ve kentleşme olguları ile mücavir alan tartışmaları eşliğinde mevzii imar planlarının kentsel gelişmeleri yönlendirdiği bir deneyim yaşandığı belirlenmiştir. 2006 yılında yakın çevre belde belediyelerinin Denizli Belediyesine bağlanmasına ilişkin olarak çıkarılan yasal düzenlemenin ise kentin geleceğe dönük kentsel gelişme süreci ve planlama deneyimleri açısından önemli bir planlama aracı olacağı düşünülmektedir</Özetçe>
<Anahtar>Denizli, imar planları, kent planlama</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SİİRT’İN İNANÇ TURİZMİ MEKÂNLARI: ZİYARET (VEYSEL KARANİ) VE TİLLO (AYDINLAR) ÖRNEKLERİ</Başlık>
<Özetçe>Turizm, -ekonomik bir değer olarak- önemi her geçen gün artarak devam eden uluslar arası dev bir sosyoekonomik sektördür. Bu sektör yaklaşık 300 farklı çeşit veya alanlardan oluşmaktadır. Bu turizm alanlarından birini de inanç turizmi oluşturmaktadır.  İnanç turizmi; tüm inanç sistemleri için kutsal sayılan merkezlerin/ mekânların, insanlar tarafından ziyaret edilmesi ve bu ziyaretlerden elde edilen sosyoekonomik bir kazanç olarak tanımlanabilir. İslam âleminin en önemli inanç turizmi merkezleri olarak Mekke ve Medine gelmektedir. Tıpkı Hıristiyanlıkta Kudüs, Roma ve Efes, Musevilikte yine Kudüs, kutsal mekânlar olarak en çok ziyaret edilen baslıca merkezler oldukları gibi. Bu başat inanç merkezleri dışında, dünyanın çeşitli yörelerinde, her din veya inanç sistemi için kutsal sayılan çeşitli mekânlar/ merkezler de vardır. Örneğin, İslam inancının yayılmasında büyük rol oynayan Veysel Karani ile onun yolunu (Üveysilik) izleyen İbrahim Hakkı'ya ait türbelerin bulunduğu Ziyaret (Veysel Karani) ve Tillo (Aydınlar) kasabaları, her yıl binlerce insan tarafından ziyaret edilmektedir. İnanç açısından büyük önem taşıyan bu iki kasaba, son yıllarda ivme kazanan inanç turizmi kavramı ile birlikte daha sık anılmaya başlanmışlardır. Siirt ili sınırları içerisinde yer alan bu iki önemli inanç turizmi mekânı planlama, tanıtım, konaklama, ulaşım ve diğer alt- üst yapı sorunlarının giderilmesi durumunda, yöre, bölge ve hatta ülke için önemli sosyoekonomik kazanımlar elde etmek mümkün olacaktır.   </Özetçe>
<Anahtar>Siirt, Tillo (Aydınlar), Ziyaret (Veysel Karani), İnanç turizmi, Turizm potansiyeli</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>KAHRAMANMARAŞ’TA DONDURMACILIK VE ORTAYA ÇIKARDIĞI MEVSİMLİK GÖÇ</Başlık>
<Özetçe>Türkiye sahip olduğu özgün coğrafi şartları nedeniyle, yöresel ürünler bakımından oldukça zengin bir ülkedir. Bu araştırmada ülkemizde tanınan ve severek tüketilen Kahramanmaraş dövme dondurmasının il ekonomisindeki yeri ve dondurma imalatı ile perakende ticareti amacıyla yılın belli dönemlerinde ülke bazında gerçekleşen mevsimlik göçün özellikleri belirlenmiştir. Çalışmayı ortaya koymak amacıyla Kasım 2010- Nisan 2011 tarihleri arasında Kahramanmaraş şehrinde dondurma imalatı ve perakende ticareti amacıyla il dışına gitmiş olan 359 kişi ile 25 sorudan oluşan anket uygulaması yapılmıştır. Anket verileri coğrafi yöntemlerle değerlendirilmiş ve sonuçlar çıkarılmıştır</Özetçe>
<Anahtar>Kahramanmaraş, Dondurma, Ekonomik Coğrafya, Mevsimlik Göç</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>


<makale>
<Etiket>Coğrafya</Etiket>
<Başlık>50 YILDA (1960-2010)VAN İLİ’NDE KIR-ŞEHİR NÜFUS DEĞİŞİMİ</Başlık>
<Özetçe>Bu  çalışmada  1950  ile  2010   yılı  arasındaki  50   yıllık süreçte   Van   ilinde   kır-şehir   nüfus   oranında   meydana gelen   değişimlerin   incelenmesi   amaçlanmıştır.  Ülkemizde 1960  sonrası  başlayan  hızlı şehirleşme  döneminde,  TÜİK  verileri  kullanılarak  Van'ın  durumu  irdelenmiştir.  İlde kır-şehir  nüfus  oranının  değişimini  etkileyen  faktörle  beraber  nüfus  özellikleri  de  analiz edilmiştir.  Van'da sayım dönemlerinin tümünde şehir nüfusu oranı Türkiye ortalamasının altında kalmıştır.   Elli yıllık periyodun başında ilin şehirleşme oranı ülke ortalamasına göre % 10 oranında daha geride iken periyodun sonunda bu fark % 25'e çıkmıştır. Elli yıllık süreçte Van ili genelinde   şehirleşme   oranı sürekli  artmasına  rağmen ilin  şehirleşme  oranı  ile  ülke ortalaması  arasındaki  farkın artmasının nedeni ildeki şehirleşme hızının ülke ortalamasın göre yavaş olmasıdır. 1960-2010  döneminin  başında  Van'da   % 20  civarında  olan  şehirli  nüfus  oranı  dönemin  sonunda   % 51'e  yükselmiştir.  Aynı dönemde  kırsal  nüfus  oranında  yaklaşık  % 30'luk bir  azalma  olmuş  ve bu  oran   % 49'a  gerilemiştir.  Elli yıllık devrede ilin toplam   nüfusu   yaklaşık  5  kat,   şehir  nüfusu   25   kat   köy   nüfusu   ise   3 kat  artmıştır. Bu dönemde Van Şehri'nin nüfusu da çok hızlı bir şekilde artarak yaklaşık 22  binden  360  bine  çıkmıştır. Diğer bir ifadeyle Van Şehri'nin nüfusu  %1536 oranında artmıştır. 50 yıllık dönemin başında İl toplam nüfusunun sadece % 10'unu oluşturan Van Şehri'nin 2010 yılı itibariyle toplam nüfusun % 36'sını oluşturduğu görülür. 1960-2010  döneminde  sayım  sonuçları  incelendiğinde  il  nüfusunun  kır-şehir  dağılımında  önemli  değişikliklerin  meydana  geldiği görülmektedir.</Özetçe>
<Anahtar>Kır-Şehir nüfusu, Van ili, Göç</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İKLİM DEĞİŞİKLİĞİ VE PLANSIZ ŞEHİRLEŞMENİN KİLİS ŞEHRİNDE YOL AÇTIĞI SEL FELAKETLERİ</Başlık>
<Özetçe>Dünyanın hızla nüfuslanması doğal çevre üzerindeki baskıları arttırmaktadır. Hız kazanan şehirleşme ve sanayileşme süreciyle doğal ortam önemli oranda kirletilmekte ve tüketilmektedir. Yanlış arazi kullanımı nedeniyle doğal ortamdaki döngüler büyük oranda kesintiye uğramakta, bozulmakta ve gün geçtikçe çözümü zorlaşan sorunların ortaya çıkmasına neden olmaktadır. Çevreci ve sürdürülebilir olmayan planlamalar ve bunlara bağlı üretilen projeler gün geçtikçe dünyayı, tüm canlılar için daha riskli ve yaşanmaz hale getirmektedir. Özellikle doğal afetler yönünden riskli olan ve yerleşmeye uygun olmayan alanların yerleşmeye açılması, doğal afetler nedeniyle meydana gelen can kayıpları ve maddi zararların artmasına neden olmaktadır. Nitekim çalışmaya konu olan Kilis şehrinde geçmiş yıllarda sel tehlikesi ve riski son derece düşük iken, küresel iklim değişikliği, şehirleşme ve yanlış arazi kullanımı nedeniyle yerleşmede sel, erozyon kuraklık kaynaklı zararlar gün geçtikçe artmaktadır. Böylece daha çok doğal süreçlerin etkisiyle oluşan afetler, insan faaliyetleri nedeniyle beşeri kökenli felaketlere dönüşmektedir. Bu çalışmada Kilis şehrinde son yıllarda meydana gelen sel olaylarının yarattığı risklerin artmasında plansız şehirleşmenin etkisi ve küresel iklim değişikliği ile sağnak yağışlar arasındaki bağlantı ele alınacak ve değerlendirilecektir. Bu nedenle öncelikle Kilis şehrinin iklim elemanları ile plansız gelişimi detaylı olarak incelenmiş, iklim ve şehirleşmenin Kilis'te meydana gelen sel olayları ile bağlantıları ortaya konulmuştur. Bu değerlendirmeyi yapabilmek için Tuik ve meteoroloji verileri, uydu görüntüleri ve arazi çalışmalarından faydalanılmıştır.</Özetçe>
<Anahtar>Kilis Şehri, Şehirleşme, Küresel İklim Değişikliği, Planlama, Sel-Taşkın.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>SANAYİ VE ULAŞIM FONKSİYONLARINA BAĞLI GELİŞEN BİR ŞEHİR: NİZİP</Başlık>
<Özetçe>Geçmişte, daha çok çevre şartlarının etkisinde gelişen şehirler, günümüzde sanayi ve ticari faaliyetler neticesinde daha hızlı gelişmekte ve muazzam büyüklüklere ulaşmaktadır. Bu yerleşmelerin büyük çoğunluğu ise bulundukları lokasyonun sağladığı avantajlar sayesinde gelişmektedir. Nitekim eski ulaşım ve ticaret yolları üzerinde bulunan yerleşmeler, ulaşım güzergâhlarından önemli bir değişiklik olmadığı sürece önemlerini korumakta ve zamanla değişik fonksiyonel özelliklerle nüfuslarını ve yerleşim sahasını genişletmektedirler. Bunun aksi de mümkün olabilmektedir.
Geçmişte ipek yolu üzerinde önemli bir konumda olan Nizip, günümüzde E-90 şehirlerarası karayolunun etkisiyle önemini daha da artırmıştır. Ulaşım güzergâhında olması yol boyu dinlenme tesisleri, lokantalar ve tamir atölyelerinin artmasını sağladığı gibi şehrin yol boyuna doğru kaymasına zemin hazırlamıştır. Çevredeki alanların tarıma elverişli olması zeytin ve antep fıstığı gibi ürünlerin tarımını önemli kılmıştır. Bilindiği gibi çoğu şehir yerleşmesinde sanayi faaliyetlerinin temelini tarım oluşturmaktadır. Çevresinde tarımsal faaliyetlerin yoğun olduğu yerleşmelerde tarımda dayalı sanayi faaliyetleri önem kazanır. Nizip şehrinde de özellikle zeytinyağı fabrikaları olmak üzere zeytin, antep fıstığı ve pamuğa dayalı sanayi faaliyetleri gelişme göstermiştir.
Şehrin tarım alanlarına doğru genişlemesi, tarım alanlarının bir kısmını işgal ettiği gibi gelecekte de tarımsal üretimin azalmasına ve tarıma dayalı sanayi faaliyetlerinde kapasite kullanım oranlarını düşmesine ya da bazılarını kapanmasına yol açabilir.
Bu çalışmada Nizip şehrinin tarihsel süreçte önemi, şehrin alansal gelişimi, şehrin gelişiminde ulaşım ve sanayi faaliyetlerinin önemi incelenmiştir.  Tarım alanlarının daralması ile oluşacak çevresel ve ekonomik sorunlara dikkat çekilmiştir.</Özetçe>
<Anahtar>Nizip, Şehirleşme, Şehirsel fonksiyonlar, Ulaşım, Sanayi</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TURİSTİK FONKSİYONLARI VE YAT TURİZMİNE ETKİLERİ AÇISINDAN DİDİM YAT LİMANI</Başlık>
<Özetçe>Günümüzde deniz ulaşımı konusundaki gelişmelere bağlı olarak insanlar, daha kolay bir şekilde deniz kıyılarını, buralardaki muhteşem güzelliğe sahip koy ve adaları ziyaret edebilmekte ve yeşille mavinin ahenkli uyumunu yerinde keşfedebilmektedirler. Özellikle yat adı verilen deniz taşıtları, insanların bu merakının giderilmesine ve yeni yerler görmelerine olanak tanımaktadır. Bütün bunlara bağlı olarak ortaya çıkan ve her geçen gün dünya turizm arenasında dikkat çeken turizm aktivitelerinden birisi olan yat turizmi bakımından, son yıllarda ülkemizde önemli gelişmeler söz konusu olmaktadır.  Nitekim ülkemizde yat turizmi için büyük önem taşıyan yat limanlarının sayısı, özel girişimcilerin desteğiyle giderek artmakta, bu alandaki rekabet şansımız oldukça yükselmektedir.
Bu bağlamda inceleme konumuz olan Didim Yat Limanı, ülkemizin yat turizmi alanındaki en gözde yatırımlarından birisi olarak dikkat çekmektedir. 2009 yılı mayıs ayından itibaren yat almaya başlayan, Didim Yat Limanı (D-Marin Didim), ülkemizin en kapasiteli limanlarından birisi olmasının yanı sıra, Didim'de yat turizminin geliştirilmesi ve Didim'in "marina kent" kimliğini pekiştirmesi açısından oldukça önemli bir yatırımdır. Ülkemizde Bodrum, Kuşadası ve Marmaris yat limanlarıyla eşdeğer özellikte yüksek kalite ve kapasiteye sahip olan marina, Didim ve çevresindeki turizm aktivitesinin çeşitlendirilmesi için de oldukça önem taşımaktadır. Didim'de turizm ulaştırması alanında alternatiflerin oluşturulması bağlamında da oldukça önem taşıyan bir yatırım olan yat limanı, yapılabilecek bir kurvaziyer limanıyla desteklenip, tanıtımı iyi yapılırsa ve Milas-Bodrum Hava Limanı ile olan bağlantısı geliştirilirse Didim'i önemli bir yat turizmi sahasına dönüştürebilme potansiyeline sahiptir.</Özetçe>
<Anahtar> Didim, turizm, yat limanı, etki</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>ADANA’DA ULAŞIM PROBLEMLERİNİN ŞEHİR COĞRAFYASI AÇIDAN DEĞERLENDİRİLMESİ </Başlık>
<Özetçe>İnsanın kendisinin, üretmiş olduğu mal ve hizmetlerin bir yerden başka bir yere aktarılması olayına genel olarak ulaşım adı verilir. Geçmişten günümüze artarak sürekli değişen sosyal ve ekonomik faktörlerin etkisi ile ulaşımın şekli, hacmi ve kapsamı da oldukça genişlemiştir. Ulaşım alanındaki bu gelişme dünya ölçeğinde olduğu gibi ülkelerin kendi içinde yerleşmeler arasında ve hatta şehirlerde de kendisini göstermektedir. Özellikle sanayi ve buna bağlı olarak ticaret alanındaki gelişmeler ülke içerisindeki ulaşımın yanında şehir içi ulaşım ağı ve sistemlerini de etkilemeye devam etmektedir. Bugün Türkiye nüfusunun %76,3'ü (56 222 356) il ve ilçe merkezlerinde yaşamaktadır. Büyük ölçüde şehirsel nüfus kapsamında değerlendirilen bu nüfusun şehir içindeki günlük hayatını devam ettirebilmesi için ulaşım ağı ve sistemine ihtiyaç vardır. Bu ulaşım sistemi ile üzerindeki yolcu ve mal hareketliliği ise genel olarak şehir içi ulaşımı ifade eder. Ancak artan nüfus, araç sayısı, sanayi üretimi ve ticari yoğunluk şehir içi ulaşım sistemlerinde yetersizliğe ve buna bağlı olarak ulaşım problemlerine yol açmaktadır. Dünya ve Türkiye ölçeğinde birçok şehirde görülen ulaşımla ilgili problemlerin Adana'da da var olduğu görünmektedir.
Adana şehrini kapsayan bu araştırmada şehirdeki ulaşımla ilgili problemler, mekansal, çevresel ve sosyo-ekonomik gelişmelerle bağlantılı olarak sürdürülebilir bir ulaşım alt yapısı ve politikası bağlamında halkın düşünceleri de dikkate alınarak mekansal bir yaklaşımla, anket ve istatistik teknikler kullanılarak incelenmiştir. Elde edilen sonuçlara göre şehirde ulaşımla ilgili birçok problemin var olduğu belirlenmiş ve çözüm için yapılması gerekenler ortaya konmuştur. </Özetçe>
<Anahtar>Adana, Ulaşım, İstatistik Metotları, Coğrafya, Şehir</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İLKÖĞRETİM 7. VE 8. SINIF ÖĞRENCİLERİNİN ÇEVRE TUTUMLARININ BELİRLENMESİ (ERZURUM ÖRNEĞİ) </Başlık>
<Özetçe>Bu araştırmada ilköğretim 7. ve 8. sınıf öğrencilerinin çevreye yönelik tutumlarının belirlenmesi amaçlanmıştır. Tarama modeli kullanılarak tasarlanan araştırmanın evrenini Erzurum'daki ilköğretim okulu ikinci kademe öğrencileri oluşturmaktadır. Araştırmanın örneklemi seçkisiz örnekleme yöntemlerinden, basit seçkisiz örnekleme kullanılarak belirlenen 7 ilköğretim okulunun ikinci kademesinde 7. ve 8. sınıfta öğrenim gören 412 öğrenciden oluşmuştur.
Araştırmada veriler Çevre Tutum Ölçeği (Aslan, Uluçınar-Sağır ve Cansaran 2008) kullanılarak elde edilmiştir. Verilerin analizinde frekans, t testi ve varyans analizi teknikleri kullanılmıştır. Araştırmada elde edilen bulgulara göre, öğrencilerin cinsiyet, öğrenim gördükleri sınıf düzeyi, ailelerinin aylık geliri değişkenleri açısından istatistiksel olarak 0.05 anlamlı bir farlılık bulunmuştur.</Özetçe>
<Anahtar>İlköğretim, Çevre, Tutum</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DOĞAL ÇEVRE BİLEŞENLERİ BAĞLAMINDA GEDİZ NEHRİ HAVZASININ HİDROGRAFİK/HİDROLOJİK ÖZELLİKLERİ, SORUNLAR VE ÖNERİLER </Başlık>
<Özetçe>Günümüzde toplumsal gelişmelere paralel olarak su kaynaklarına olan ihtiyaç çok artmıştır. Bu nedenle, nehir havzalarındaki su varlığının araştırılması, miktar ve kalitesinin saptanması, kullanım şekli ve yönetiminin sorgulanması önem ve öncelik kazanmıştır. Öte yandan, son yıllarda gündemde olan küresel ısınma ve iklim değişikliği nedeniyle yakın gelecekte bazı bölgelerin su yetersizliği ve kuraklık sorunu ile karşılaşacağı çeşitli araştırmalarda dile getirilmektedir. Bu bölgelerden özellikle Akdeniz Havzasının su krizinden fazla etkileneceği ileri sürülmektedir. Dolayısıyla, bu bölgede yer alan Gediz Nehri havzası kuraklıktan yeterince etkilenecek ve yararlanılan su varlığı azalacaktır. Bu çalışmada, Gediz Nehri havzasının hidrografik/hidrolojik özellikleri ve su varlığı üzerinde doğal çevre bileşenlerinin  (jeolojik yapı, iklim, toprak ve bitki örtüsü) etkileri, bu etkilerden kaynaklanan sorunlar incelenmiş ve bazı öneriler sunulmuştur.</Özetçe>
<Anahtar>Doğal çevre bileşenleri, Gediz Nehri Havzası, havza yönetimi, iklim değişikliği, akım, su kalitesi.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>DEMRE ÇAYININ PALEOCOĞRAFİ DÖNEM VADİ DEĞİŞİKLİKLERİ VE BEYMELEK LAGÜNÜ’NÜN JEOMORFOLOJİK EVRİMİ </Başlık>
<Özetçe>Demre çayı, yaklaşık 1000 km2 lik havza genişliği ve 22 km2 lik alan kaplayan deltasıyla Güneybatı Anadolu'nun en önemli akarsularından biridir. Demre deltasının doğusunda yeralan Beymelek lagünü ise Demre çayı alüvyonlarının hakim güney rüzgarlarının etkisindeki kıyı dinamikleriyle Beymelek koyu önüne yığılması sonucu oluşmuştur. Karstik kaynaklarla beslenen göl, bugünün koşullarında güneybatısındaki delta alanı ve kıyı kordonları dışında Demre çayı havzasından bağımsızdır. Bu araştırmada, Demre çayının Neojen döneminde kurulduğu, önceleri Beymelek koyuna, daha sonra da koyun güneybatısından Akdeniz'e döküldüğü belirlenmiştir. .Ayrıca, Demre çayının Pliyosen-Alt Pleistosen dönemi boyunca kullandığı bu vadileri, bölgenin tektonik aktivitesi ve iklim salınımlarının etkisiyle terkederek Orta Pleistosenden itibaren bugünkü vadisinde akmaya başladığı belirlenmiştir. 
Demre çayının paleocoğrafi dönemlerdeki vadi değişiklikleri ve Beymelek koyu ile ilişkisini ortaya koymayı amaçlayan bu araştırmada, Demre çayı havzasının jeolojik- jeomorfolojik özellikleri ayrıntılı olarak ele alınmış ve özellikle havzanın kuruluşundan Holosen öncesine kadar olan gelişimi aydınlatılmaya çalışılmıştır.</Özetçe>
<Anahtar>Demre Çayı, Beymelek Lagünü, Batı Toroslar, Alacadağ, Gülmez Dağı, Flüviyal Topografya, Karst Topografyası, Paleocoğrafya.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>TÜRKİYE’DE COĞRAFİ İŞARETLERİN DAĞILIŞ ÖZELLİKLERİNİN VE COĞRAFİ İŞARET POTANSİYELİNİN DEĞERLENDİRİLMESİ</Başlık>
<Özetçe>Coğrafi ortam özelliklerinin ortaya çıkardığı ürün zenginliğinin coğrafi işaret yoluyla korunması, dünya ticaretinde yaşanan gelişmelere bağlı olarak giderek önem kazanan bir konudur. Coğrafi işaretler doğal ortam özellikleri, geleneksel üretim yöntemleri ve kültürel değerler ile yoğrulan bir süreçte ortaya çıkan geleneksel/yerel ürünlere ticari açıdan koruma ve destek sağlamaktadır. Büyük bir potansiyelin varlığına karşın Türkiye'de coğrafi işaret konusunda sınırlı gelişmeler sağlanabilmiştir. Çalışma ile günümüze değin Türkiye'de tescili sağlanan coğrafi işaretler ve dağılış özellikleri değerlendirilmiştir. Buna göre coğrafi işaret potansiyeli taşıyan ürünlerin belirlenmesinde yerel/geleneksel ürünleri tanıtıcı festivallerden yararlanılması önerilmektedir. Diğer yandan coğrafya biliminin Türkiye'de coğrafi işaretler konusuna katkı sağlayacağı alanlara dikkat çekilmektedir.</Özetçe>
<Anahtar>Coğrafi işaretler, yerel ürünler, geleneksel/yerel ürün festivalleri, Türkiye.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>

<makale>
<Etiket>Coğrafya</Etiket>
<Başlık>İNAÇ TURİZMİ İŞLEVİYLE GELİŞMEKTE OLAN HAÇKA YAYLASI</Başlık>
<Özetçe>Trabzon'a bağlı Düzköy ilçesinde bulunan Haçka Yaylası; Düzköy'e 12, Akçaabat'a 40, Trabzon'a 52 km uzaklıktadır. Yöredeki sevilen ve benimsenen bir din aliminin türbesinin bulunduğu Haçka Yaylası, daha çok inanç turizmi işleviyle gelişme göstermektedir. Trabzon ve çevre iller başta olmak üzere, Türkiye'nin farklı şehirlerinden ziyaretçiler ve yurtdışından gurbetçiler buraya gelmektedir. Haçka Yaylası'nda, 1996'dan beri bu alimi anma törenleri yapılmakta olup,  2011 yılında 16.sı düzenlenen bu organizasyona yaklaşık 10 bin kişi katılmıştır.

İnanç turizmi yanında, doğal güzellikleri, spor turizmi açısından sahip olduğu bazı avantajları ve çevresindeki diğer turistik mekânlarıyla önemli bir turizm potansiyeline sahip olan bu yayla;  yapılacak yatırım, tanıtım ve mevcut bazı sorunların çözülmesiyle;  Trabzon'daki turistik aktiviteye daha fazla katkı sağlayabilir.</Özetçe>
<Anahtar>İnanç turizmi, Haçka Yaylası, Turistik potansiyel.</Anahtar>
<Kaynak>DOĞU COĞRAFYA DERGİSİ</Kaynak>
<TürkçeKarakter>Sorunsuz</TürkçeKarakter>
</makale>
</data>